<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברים פרק ל</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
<A HREF="t0513.htm">יג</A>
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
<A HREF="t0524.htm">כד</A>
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
ל
<A HREF="t0531.htm">לא</A>
<A HREF="t0532.htm">לב</A>
<A HREF="t0533.htm">לג</A>
<A HREF="t0534.htm">לד</A>
<BR>
 <BR>
<A HREF="http://www.mechon-mamre.org/mp3/t0530.mp3" TARGET="_blank">האזנה לפרק זה</A>
</P>
<HR>

<H1>דברים פרק ל</H1>

<A NAME="1"> </A>
<P><B>א</B> וְהָיָה כִי-יָבֹאוּ עָלֶיךָ כָּל-הַדְּבָרִים הָאֵלֶּה, הַבְּרָכָה וְהַקְּלָלָה, אֲשֶׁר נָתַתִּי, לְפָנֶיךָ; וַהֲשֵׁבֹתָ, אֶל-לְבָבֶךָ, בְּכָל-הַגּוֹיִם, אֲשֶׁר הִדִּיחֲךָ יְהוָה אֱלֹהֶיךָ שָׁמָּה. 
<A NAME="2"> </A>
<B>ב</B> וְשַׁבְתָּ עַד-יְהוָה אֱלֹהֶיךָ, וְשָׁמַעְתָּ בְקֹלוֹ, כְּכֹל אֲשֶׁר-אָנֹכִי מְצַוְּךָ, הַיּוֹם:  אַתָּה וּבָנֶיךָ, בְּכָל-לְבָבְךָ וּבְכָל-נַפְשֶׁךָ. 
<A NAME="3"> </A>
<B>ג</B> וְשָׁב יְהוָה אֱלֹהֶיךָ אֶת-שְׁבוּתְךָ, וְרִחֲמֶךָ; וְשָׁב, וְקִבֶּצְךָ מִכָּל-הָעַמִּים, אֲשֶׁר הֱפִיצְךָ יְהוָה אֱלֹהֶיךָ, שָׁמָּה. 
<A NAME="4"> </A>
<B>ד</B> אִם-יִהְיֶה נִדַּחֲךָ, בִּקְצֵה הַשָּׁמָיִם--מִשָּׁם, יְקַבֶּצְךָ יְהוָה אֱלֹהֶיךָ, וּמִשָּׁם, יִקָּחֶךָ. 
<A NAME="5"> </A>
<B>ה</B> וֶהֱבִיאֲךָ יְהוָה אֱלֹהֶיךָ, אֶל-הָאָרֶץ אֲשֶׁר-יָרְשׁוּ אֲבֹתֶיךָ--וִירִשְׁתָּהּ; וְהֵיטִבְךָ וְהִרְבְּךָ, מֵאֲבֹתֶיךָ. 
<A NAME="6"> </A>
<B>ו</B> וּמָל יְהוָה אֱלֹהֶיךָ אֶת-לְבָבְךָ, וְאֶת-לְבַב זַרְעֶךָ:  לְאַהֲבָה אֶת-יְהוָה אֱלֹהֶיךָ, בְּכָל-לְבָבְךָ וּבְכָל-נַפְשְׁךָ--לְמַעַן חַיֶּיךָ. 
<A NAME="7"> </A>
<B>ז</B> וְנָתַן יְהוָה אֱלֹהֶיךָ, אֵת כָּל-הָאָלוֹת הָאֵלֶּה, עַל-אֹיְבֶיךָ וְעַל-שֹׂנְאֶיךָ, אֲשֶׁר רְדָפוּךָ. 
<A NAME="8"> </A>
<B>ח</B> וְאַתָּה תָשׁוּב, וְשָׁמַעְתָּ בְּקוֹל יְהוָה; וְעָשִׂיתָ, אֶת-כָּל-מִצְותָיו, אֲשֶׁר אָנֹכִי מְצַוְּךָ, הַיּוֹם. 
<A NAME="9"> </A>
<B>ט</B> וְהוֹתִירְךָ יְהוָה אֱלֹהֶיךָ בְּכֹל מַעֲשֵׂה יָדֶךָ, בִּפְרִי בִטְנְךָ וּבִפְרִי בְהֶמְתְּךָ וּבִפְרִי אַדְמָתְךָ--לְטֹבָה:  כִּי יָשׁוּב יְהוָה, לָשׂוּשׂ עָלֶיךָ לְטוֹב, כַּאֲשֶׁר-שָׂשׂ, עַל-אֲבֹתֶיךָ. 
<A NAME="10"> </A>
<B>י</B> כִּי תִשְׁמַע, בְּקוֹל יְהוָה אֱלֹהֶיךָ, לִשְׁמֹר מִצְותָיו וְחֻקֹּתָיו, הַכְּתוּבָה בְּסֵפֶר הַתּוֹרָה הַזֶּה:  כִּי תָשׁוּב אֶל-יְהוָה אֱלֹהֶיךָ, בְּכָל-לְבָבְךָ וּבְכָל-נַפְשֶׁךָ.  {ס} 
<A NAME="11"> </A>
<B>יא</B> כִּי הַמִּצְוָה הַזֹּאת, אֲשֶׁר אָנֹכִי מְצַוְּךָ הַיּוֹם--לֹא-נִפְלֵאת הִוא מִמְּךָ, וְלֹא רְחֹקָה הִוא. 
<A NAME="12"> </A>
<B>יב</B> לֹא בַשָּׁמַיִם, הִוא:  לֵאמֹר, מִי יַעֲלֶה-לָּנוּ הַשָּׁמַיְמָה וְיִקָּחֶהָ לָּנוּ, וְיַשְׁמִעֵנוּ אֹתָהּ, וְנַעֲשֶׂנָּה. 
<A NAME="13"> </A>
<B>יג</B> וְלֹא-מֵעֵבֶר לַיָּם, הִוא:  לֵאמֹר, מִי יַעֲבָר-לָנוּ אֶל-עֵבֶר הַיָּם וְיִקָּחֶהָ לָּנוּ, וְיַשְׁמִעֵנוּ אֹתָהּ, וְנַעֲשֶׂנָּה. 
<A NAME="14"> </A>
<B>יד</B> כִּי-קָרוֹב אֵלֶיךָ הַדָּבָר, מְאֹד:  בְּפִיךָ וּבִלְבָבְךָ, לַעֲשֹׂתוֹ.  {ס} 
<A NAME="15"> </A>
<B>טו</B> רְאֵה נָתַתִּי לְפָנֶיךָ הַיּוֹם, אֶת-הַחַיִּים וְאֶת-הַטּוֹב, וְאֶת-הַמָּוֶת, וְאֶת-הָרָע. 
<A NAME="16"> </A>
<B>טז</B> אֲשֶׁר אָנֹכִי מְצַוְּךָ, הַיּוֹם, לְאַהֲבָה אֶת-יְהוָה אֱלֹהֶיךָ לָלֶכֶת בִּדְרָכָיו, וְלִשְׁמֹר מִצְותָיו וְחֻקֹּתָיו וּמִשְׁפָּטָיו; וְחָיִיתָ וְרָבִיתָ--וּבֵרַכְךָ יְהוָה אֱלֹהֶיךָ, בָּאָרֶץ אֲשֶׁר-אַתָּה בָא-שָׁמָּה לְרִשְׁתָּהּ. 
<A NAME="17"> </A>
<B>יז</B> וְאִם-יִפְנֶה לְבָבְךָ, וְלֹא תִשְׁמָע; וְנִדַּחְתָּ, וְהִשְׁתַּחֲוִיתָ לֵאלֹהִים אֲחֵרִים--וַעֲבַדְתָּם. 
<A NAME="18"> </A>
<B>יח</B> הִגַּדְתִּי לָכֶם הַיּוֹם, כִּי אָבֹד תֹּאבֵדוּן:  לֹא-תַאֲרִיכֻן יָמִים, עַל-הָאֲדָמָה, אֲשֶׁר אַתָּה עֹבֵר אֶת-הַיַּרְדֵּן, לָבוֹא שָׁמָּה לְרִשְׁתָּהּ. 
<A NAME="19"> </A>
<B>יט</B> הַעִדֹתִי בָכֶם הַיּוֹם, אֶת-הַשָּׁמַיִם וְאֶת-הָאָרֶץ--הַחַיִּים וְהַמָּוֶת נָתַתִּי לְפָנֶיךָ, הַבְּרָכָה וְהַקְּלָלָה; וּבָחַרְתָּ, בַּחַיִּים--לְמַעַן תִּחְיֶה, אַתָּה וְזַרְעֶךָ. 
<A NAME="20"> </A>
<B>כ</B> לְאַהֲבָה אֶת-יְהוָה אֱלֹהֶיךָ, לִשְׁמֹעַ בְּקֹלוֹ וּלְדָבְקָה-בוֹ:  כִּי הוּא חַיֶּיךָ, וְאֹרֶךְ יָמֶיךָ--לָשֶׁבֶת עַל-הָאֲדָמָה אֲשֶׁר נִשְׁבַּע יְהוָה לַאֲבֹתֶיךָ לְאַבְרָהָם לְיִצְחָק וּלְיַעֲקֹב, לָתֵת לָהֶם.  {פ}</P>

<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
<A HREF="t0513.htm">יג</A>
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
<A HREF="t0524.htm">כד</A>
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
ל
<A HREF="t0531.htm">לא</A>
<A HREF="t0532.htm">לב</A>
<A HREF="t0533.htm">לג</A>
<A HREF="t0534.htm">לד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0530')</SCRIPT></P>
</BODY></HTML>
