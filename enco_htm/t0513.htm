<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברים פרק יג</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
יג
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
<A HREF="t0524.htm">כד</A>
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
<A HREF="t0530.htm">ל</A>
<A HREF="t0531.htm">לא</A>
<A HREF="t0532.htm">לב</A>
<A HREF="t0533.htm">לג</A>
<A HREF="t0534.htm">לד</A>
<BR>
 <BR>
<A HREF="http://www.mechon-mamre.org/mp3/t0513.mp3" TARGET="_blank">האזנה לפרק זה</A>
</P>
<HR>

<H1>דברים פרק יג</H1>

<A NAME="1"> </A>
<P><B>א</B> אֵת כָּל-הַדָּבָר, אֲשֶׁר אָנֹכִי מְצַוֶּה אֶתְכֶם--אֹתוֹ תִשְׁמְרוּ, לַעֲשׂוֹת:  לֹא-תֹסֵף עָלָיו, וְלֹא תִגְרַע מִמֶּנּוּ.  {פ}<BR>
<A NAME="2"> </A>
<B>ב</B> כִּי-יָקוּם בְּקִרְבְּךָ נָבִיא, אוֹ חֹלֵם חֲלוֹם; וְנָתַן אֵלֶיךָ אוֹת, אוֹ מוֹפֵת. 
<A NAME="3"> </A>
<B>ג</B> וּבָא הָאוֹת וְהַמּוֹפֵת, אֲשֶׁר-דִּבֶּר אֵלֶיךָ לֵאמֹר:  נֵלְכָה אַחֲרֵי אֱלֹהִים אֲחֵרִים, אֲשֶׁר לֹא-יְדַעְתָּם--וְנָעָבְדֵם. 
<A NAME="4"> </A>
<B>ד</B> לֹא תִשְׁמַע, אֶל-דִּבְרֵי הַנָּבִיא הַהוּא, אוֹ אֶל-חוֹלֵם הַחֲלוֹם, הַהוּא:  כִּי מְנַסֶּה יְהוָה אֱלֹהֵיכֶם, אֶתְכֶם, לָדַעַת הֲיִשְׁכֶם אֹהֲבִים אֶת-יְהוָה אֱלֹהֵיכֶם, בְּכָל-לְבַבְכֶם וּבְכָל-נַפְשְׁכֶם. 
<A NAME="5"> </A>
<B>ה</B> אַחֲרֵי יְהוָה אֱלֹהֵיכֶם תֵּלֵכוּ, וְאֹתוֹ תִירָאוּ; וְאֶת-מִצְותָיו תִּשְׁמֹרוּ וּבְקֹלוֹ תִשְׁמָעוּ, וְאֹתוֹ תַעֲבֹדוּ וּבוֹ תִדְבָּקוּן. 
<A NAME="6"> </A>
<B>ו</B> וְהַנָּבִיא הַהוּא אוֹ חֹלֵם הַחֲלוֹם הַהוּא יוּמָת, כִּי דִבֶּר-סָרָה עַל-יְהוָה אֱלֹהֵיכֶם הַמּוֹצִיא אֶתְכֶם מֵאֶרֶץ מִצְרַיִם וְהַפֹּדְךָ מִבֵּית עֲבָדִים--לְהַדִּיחֲךָ מִן-הַדֶּרֶךְ, אֲשֶׁר צִוְּךָ יְהוָה אֱלֹהֶיךָ לָלֶכֶת בָּהּ; וּבִעַרְתָּ הָרָע, מִקִּרְבֶּךָ.  {ס} 
<A NAME="7"> </A>
<B>ז</B> כִּי יְסִיתְךָ אָחִיךָ בֶן-אִמֶּךָ אוֹ-בִנְךָ אוֹ-בִתְּךָ אוֹ אֵשֶׁת חֵיקֶךָ, אוֹ רֵעֲךָ אֲשֶׁר כְּנַפְשְׁךָ--בַּסֵּתֶר לֵאמֹר:  נֵלְכָה, וְנַעַבְדָה אֱלֹהִים אֲחֵרִים, אֲשֶׁר לֹא יָדַעְתָּ, אַתָּה וַאֲבֹתֶיךָ. 
<A NAME="8"> </A>
<B>ח</B> מֵאֱלֹהֵי הָעַמִּים, אֲשֶׁר סְבִיבֹתֵיכֶם, הַקְּרֹבִים אֵלֶיךָ, אוֹ הָרְחֹקִים מִמֶּךָּ--מִקְצֵה הָאָרֶץ, וְעַד-קְצֵה הָאָרֶץ. 
<A NAME="9"> </A>
<B>ט</B> לֹא-תֹאבֶה לוֹ, וְלֹא תִשְׁמַע אֵלָיו; וְלֹא-תָחוֹס עֵינְךָ עָלָיו, וְלֹא-תַחְמֹל וְלֹא-תְכַסֶּה עָלָיו. 
<A NAME="10"> </A>
<B>י</B> כִּי הָרֹג תַּהַרְגֶנּוּ, יָדְךָ תִּהְיֶה-בּוֹ בָרִאשׁוֹנָה לַהֲמִיתוֹ; וְיַד כָּל-הָעָם, בָּאַחֲרֹנָה. 
<A NAME="11"> </A>
<B>יא</B> וּסְקַלְתּוֹ בָאֲבָנִים, וָמֵת:  כִּי בִקֵּשׁ, לְהַדִּיחֲךָ מֵעַל יְהוָה אֱלֹהֶיךָ, הַמּוֹצִיאֲךָ מֵאֶרֶץ מִצְרַיִם, מִבֵּית עֲבָדִים. 
<A NAME="12"> </A>
<B>יב</B> וְכָל-יִשְׂרָאֵל--יִשְׁמְעוּ, וְיִרָאוּן; וְלֹא-יוֹסִפוּ לַעֲשׂוֹת, כַּדָּבָר הָרָע הַזֶּה--בְּקִרְבֶּךָ.  {ס} 
<A NAME="13"> </A>
<B>יג</B> כִּי-תִשְׁמַע בְּאַחַת עָרֶיךָ, אֲשֶׁר יְהוָה אֱלֹהֶיךָ נֹתֵן לְךָ לָשֶׁבֶת שָׁם--לֵאמֹר. 
<A NAME="14"> </A>
<B>יד</B> יָצְאוּ אֲנָשִׁים בְּנֵי-בְלִיַּעַל, מִקִּרְבֶּךָ, וַיַּדִּיחוּ אֶת-יֹשְׁבֵי עִירָם, לֵאמֹר:  נֵלְכָה, וְנַעַבְדָה אֱלֹהִים אֲחֵרִים--אֲשֶׁר לֹא-יְדַעְתֶּם. 
<A NAME="15"> </A>
<B>טו</B> וְדָרַשְׁתָּ וְחָקַרְתָּ וְשָׁאַלְתָּ, הֵיטֵב; וְהִנֵּה אֱמֶת נָכוֹן הַדָּבָר, נֶעֶשְׂתָה הַתּוֹעֵבָה הַזֹּאת בְּקִרְבֶּךָ. 
<A NAME="16"> </A>
<B>טז</B> הַכֵּה תַכֶּה, אֶת-יֹשְׁבֵי הָעִיר הַהִוא--לְפִי-חָרֶב:  הַחֲרֵם אֹתָהּ וְאֶת-כָּל-אֲשֶׁר-בָּהּ וְאֶת-בְּהֶמְתָּהּ, לְפִי-חָרֶב. 
<A NAME="17"> </A>
<B>יז</B> וְאֶת-כָּל-שְׁלָלָהּ, תִּקְבֹּץ אֶל-תּוֹךְ רְחֹבָהּ, וְשָׂרַפְתָּ בָאֵשׁ אֶת-הָעִיר וְאֶת-כָּל-שְׁלָלָהּ כָּלִיל, לַיהוָה אֱלֹהֶיךָ; וְהָיְתָה תֵּל עוֹלָם, לֹא תִבָּנֶה עוֹד. 
<A NAME="18"> </A>
<B>יח</B> וְלֹא-יִדְבַּק בְּיָדְךָ מְאוּמָה, מִן-הַחֵרֶם--לְמַעַן יָשׁוּב יְהוָה מֵחֲרוֹן אַפּוֹ, וְנָתַן-לְךָ רַחֲמִים וְרִחַמְךָ וְהִרְבֶּךָ, כַּאֲשֶׁר נִשְׁבַּע, לַאֲבֹתֶיךָ. 
<A NAME="19"> </A>
<B>יט</B> כִּי תִשְׁמַע, בְּקוֹל יְהוָה אֱלֹהֶיךָ, לִשְׁמֹר אֶת-כָּל-מִצְותָיו, אֲשֶׁר אָנֹכִי מְצַוְּךָ הַיּוֹם--לַעֲשׂוֹת, הַיָּשָׁר, בְּעֵינֵי, יְהוָה אֱלֹהֶיךָ.  {ס}</P>

<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
יג
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
<A HREF="t0524.htm">כד</A>
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
<A HREF="t0530.htm">ל</A>
<A HREF="t0531.htm">לא</A>
<A HREF="t0532.htm">לב</A>
<A HREF="t0533.htm">לג</A>
<A HREF="t0534.htm">לד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0513')</SCRIPT></P>
</BODY></HTML>
