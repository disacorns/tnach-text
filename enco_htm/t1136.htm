<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק לו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
<A HREF="t1134.htm">לד</A>
<A HREF="t1135.htm">לה</A>
לו
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
<A HREF="t1148.htm">מח</A>
<A HREF="t1149.htm">מט</A>
<A HREF="t1150.htm">נ</A>
<A HREF="t1151.htm">נא</A>
<A HREF="t1152.htm">נב</A>
<BR>
 <BR>
<A HREF="http://www.mechon-mamre.org/mp3/t1136.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק לו</H1>

<A NAME="1"> </A>
<P><B>א</B> וַיְהִי בַּשָּׁנָה הָרְבִעִית, לִיהוֹיָקִים בֶּן-יֹאשִׁיָּהוּ מֶלֶךְ יְהוּדָה; הָיָה הַדָּבָר הַזֶּה, אֶל-יִרְמְיָהוּ, מֵאֵת יְהוָה, לֵאמֹר. 
<A NAME="2"> </A>
<B>ב</B> קַח-לְךָ, מְגִלַּת-סֵפֶר, וְכָתַבְתָּ אֵלֶיהָ אֵת כָּל-הַדְּבָרִים אֲשֶׁר-דִּבַּרְתִּי אֵלֶיךָ עַל-יִשְׂרָאֵל וְעַל-יְהוּדָה, וְעַל-כָּל-הַגּוֹיִם--מִיּוֹם דִּבַּרְתִּי אֵלֶיךָ, מִימֵי יֹאשִׁיָּהוּ, וְעַד, הַיּוֹם הַזֶּה. 
<A NAME="3"> </A>
<B>ג</B> אוּלַי יִשְׁמְעוּ, בֵּית יְהוּדָה, אֵת כָּל-הָרָעָה, אֲשֶׁר אָנֹכִי חֹשֵׁב לַעֲשׂוֹת לָהֶם--לְמַעַן יָשׁוּבוּ, אִישׁ מִדַּרְכּוֹ הָרָעָה, וְסָלַחְתִּי לַעֲונָם, וּלְחַטָּאתָם.  {ס} 
<A NAME="4"> </A>
<B>ד</B> וַיִּקְרָא יִרְמְיָהוּ, אֶת-בָּרוּךְ בֶּן-נֵרִיָּה; וַיִּכְתֹּב בָּרוּךְ מִפִּי יִרְמְיָהוּ, אֵת כָּל-דִּבְרֵי יְהוָה אֲשֶׁר-דִּבֶּר אֵלָיו--עַל-מְגִלַּת-סֵפֶר. 
<A NAME="5"> </A>
<B>ה</B> וַיְצַוֶּה יִרְמְיָהוּ, אֶת-בָּרוּךְ לֵאמֹר:  אֲנִי עָצוּר--לֹא אוּכַל, לָבוֹא בֵּית יְהוָה. 
<A NAME="6"> </A>
<B>ו</B> וּבָאתָ אַתָּה וְקָרָאתָ בַמְּגִלָּה אֲשֶׁר-כָּתַבְתָּ-מִפִּי אֶת-דִּבְרֵי יְהוָה בְּאָזְנֵי הָעָם, בֵּית יְהוָה--בְּיוֹם צוֹם; וְגַם בְּאָזְנֵי כָל-יְהוּדָה הַבָּאִים מֵעָרֵיהֶם, תִּקְרָאֵם. 
<A NAME="7"> </A>
<B>ז</B> אוּלַי תִּפֹּל תְּחִנָּתָם, לִפְנֵי יְהוָה, וְיָשֻׁבוּ, אִישׁ מִדַּרְכּוֹ הָרָעָה:  כִּי-גָדוֹל הָאַף וְהַחֵמָה, אֲשֶׁר-דִּבֶּר יְהוָה אֶל-הָעָם הַזֶּה. 
<A NAME="8"> </A>
<B>ח</B> וַיַּעַשׂ, בָּרוּךְ בֶּן-נֵרִיָּה, כְּכֹל אֲשֶׁר-צִוָּהוּ, יִרְמְיָהוּ הַנָּבִיא--לִקְרֹא בַסֵּפֶר דִּבְרֵי יְהוָה, בֵּית יְהוָה.  {פ}<BR>
<A NAME="9"> </A>
<B>ט</B> וַיְהִי בַשָּׁנָה הַחֲמִשִׁית לִיהוֹיָקִים בֶּן-יֹאשִׁיָּהוּ מֶלֶךְ-יְהוּדָה, בַּחֹדֶשׁ הַתְּשִׁעִי, קָרְאוּ צוֹם לִפְנֵי יְהוָה כָּל-הָעָם, בִּירוּשָׁלִָם; וְכָל-הָעָם, הַבָּאִים מֵעָרֵי יְהוּדָה--בִּירוּשָׁלִָם. 
<A NAME="10"> </A>
<B>י</B> וַיִּקְרָא בָרוּךְ בַּסֵּפֶר אֶת-דִּבְרֵי יִרְמְיָהוּ, בֵּית יְהוָה--בְּלִשְׁכַּת גְּמַרְיָהוּ בֶן-שָׁפָן הַסֹּפֵר בֶּחָצֵר הָעֶלְיוֹן, פֶּתַח שַׁעַר בֵּית-יְהוָה הֶחָדָשׁ, בְּאָזְנֵי, כָּל-הָעָם. 
<A NAME="11"> </A>
<B>יא</B> וַיִּשְׁמַע מִכָיְהוּ בֶן-גְּמַרְיָהוּ בֶן-שָׁפָן, אֶת-כָּל-דִּבְרֵי יְהוָה--מֵעַל הַסֵּפֶר. 
<A NAME="12"> </A>
<B>יב</B> וַיֵּרֶד בֵּית-הַמֶּלֶךְ, עַל-לִשְׁכַּת הַסֹּפֵר, וְהִנֵּה-שָׁם, כָּל-הַשָּׂרִים יוֹשְׁבִים:  אֱלִישָׁמָע הַסֹּפֵר וּדְלָיָהוּ בֶן-שְׁמַעְיָהוּ וְאֶלְנָתָן בֶּן-עַכְבּוֹר וּגְמַרְיָהוּ בֶן-שָׁפָן, וְצִדְקִיָּהוּ בֶן-חֲנַנְיָהוּ--וְכָל-הַשָּׂרִים. 
<A NAME="13"> </A>
<B>יג</B> וַיַּגֵּד לָהֶם מִכָיְהוּ, אֵת כָּל-הַדְּבָרִים אֲשֶׁר שָׁמֵעַ, בִּקְרֹא בָרוּךְ בַּסֵּפֶר, בְּאָזְנֵי הָעָם. 
<A NAME="14"> </A>
<B>יד</B> וַיִּשְׁלְחוּ כָל-הַשָּׂרִים אֶל-בָּרוּךְ, אֶת-יְהוּדִי בֶּן-נְתַנְיָהוּ בֶּן-שֶׁלֶמְיָהוּ בֶן-כּוּשִׁי לֵאמֹר, הַמְּגִלָּה אֲשֶׁר קָרָאתָ בָּהּ בְּאָזְנֵי הָעָם, קָחֶנָּה בְיָדְךָ וָלֵךְ; וַיִּקַּח בָּרוּךְ בֶּן-נֵרִיָּהוּ אֶת-הַמְּגִלָּה, בְּיָדוֹ, וַיָּבֹא, אֲלֵיהֶם. 
<A NAME="15"> </A>
<B>טו</B> וַיֹּאמְרוּ אֵלָיו--שֵׁב נָא, וּקְרָאֶנָּה בְּאָזְנֵינוּ; וַיִּקְרָא בָרוּךְ, בְּאָזְנֵיהֶם. 
<A NAME="16"> </A>
<B>טז</B> וַיְהִי, כְּשָׁמְעָם אֶת-כָּל-הַדְּבָרִים, פָּחֲדוּ, אִישׁ אֶל-רֵעֵהוּ; וַיֹּאמְרוּ, אֶל-בָּרוּךְ, הַגֵּיד נַגִּיד לַמֶּלֶךְ, אֵת כָּל-הַדְּבָרִים הָאֵלֶּה. 
<A NAME="17"> </A>
<B>יז</B> וְאֶת-בָּרוּךְ--שָׁאֲלוּ, לֵאמֹר:  הַגֶּד-נָא לָנוּ--אֵיךְ כָּתַבְתָּ אֶת-כָּל-הַדְּבָרִים הָאֵלֶּה, מִפִּיו. 
<A NAME="18"> </A>
<B>יח</B> וַיֹּאמֶר לָהֶם, בָּרוּךְ, מִפִּיו יִקְרָא אֵלַי, אֵת כָּל-הַדְּבָרִים הָאֵלֶּה; וַאֲנִי כֹּתֵב עַל-הַסֵּפֶר, בַּדְּיוֹ.  {ס} 
<A NAME="19"> </A>
<B>יט</B> וַיֹּאמְרוּ הַשָּׂרִים אֶל-בָּרוּךְ, לֵךְ הִסָּתֵר אַתָּה וְיִרְמְיָהוּ; וְאִישׁ אַל-יֵדַע, אֵיפֹה אַתֶּם. 
<A NAME="20"> </A>
<B>כ</B> וַיָּבֹאוּ אֶל-הַמֶּלֶךְ, חָצֵרָה, וְאֶת-הַמְּגִלָּה הִפְקִדוּ, בְּלִשְׁכַּת אֱלִישָׁמָע הַסֹּפֵר; וַיַּגִּידוּ בְּאָזְנֵי הַמֶּלֶךְ, אֵת כָּל-הַדְּבָרִים. 
<A NAME="21"> </A>
<B>כא</B> וַיִּשְׁלַח הַמֶּלֶךְ אֶת-יְהוּדִי, לָקַחַת אֶת-הַמְּגִלָּה, וַיִּקָּחֶהָ, מִלִּשְׁכַּת אֱלִישָׁמָע הַסֹּפֵר; וַיִּקְרָאֶהָ יְהוּדִי, בְּאָזְנֵי הַמֶּלֶךְ, וּבְאָזְנֵי כָּל-הַשָּׂרִים, הָעֹמְדִים מֵעַל הַמֶּלֶךְ. 
<A NAME="22"> </A>
<B>כב</B> וְהַמֶּלֶךְ, יוֹשֵׁב בֵּית הַחֹרֶף, בַּחֹדֶשׁ, הַתְּשִׁיעִי; וְאֶת-הָאָח, לְפָנָיו מְבֹעָרֶת. 
<A NAME="23"> </A>
<B>כג</B> וַיְהִי כִּקְרוֹא יְהוּדִי, שָׁלֹשׁ דְּלָתוֹת וְאַרְבָּעָה, יִקְרָעֶהָ בְּתַעַר הַסֹּפֵר, וְהַשְׁלֵךְ אֶל-הָאֵשׁ אֲשֶׁר אֶל-הָאָח:  עַד-תֹּם, כָּל-הַמְּגִלָּה, עַל-הָאֵשׁ, אֲשֶׁר עַל-הָאָח. 
<A NAME="24"> </A>
<B>כד</B> וְלֹא פָחֲדוּ, וְלֹא קָרְעוּ אֶת-בִּגְדֵיהֶם--הַמֶּלֶךְ, וְכָל-עֲבָדָיו, הַשֹּׁמְעִים, אֵת כָּל-הַדְּבָרִים הָאֵלֶּה. 
<A NAME="25"> </A>
<B>כה</B> וְגַם אֶלְנָתָן וּדְלָיָהוּ וּגְמַרְיָהוּ הִפְגִּעוּ בַמֶּלֶךְ, לְבִלְתִּי שְׂרֹף אֶת-הַמְּגִלָּה; וְלֹא שָׁמַע, אֲלֵיהֶם. 
<A NAME="26"> </A>
<B>כו</B> וַיְצַוֶּה הַמֶּלֶךְ אֶת-יְרַחְמְאֵל בֶּן-הַמֶּלֶךְ וְאֶת-שְׂרָיָהוּ בֶן-עַזְרִיאֵל, וְאֶת-שֶׁלֶמְיָהוּ בֶּן-עַבְדְּאֵל, לָקַחַת אֶת-בָּרוּךְ הַסֹּפֵר, וְאֵת יִרְמְיָהוּ הַנָּבִיא; וַיַּסְתִּרֵם, יְהוָה.  {ס} 
<A NAME="27"> </A>
<B>כז</B> וַיְהִי דְבַר-יְהוָה, אֶל-יִרְמְיָהוּ--אַחֲרֵי שְׂרֹף הַמֶּלֶךְ, אֶת-הַמְּגִלָּה וְאֶת-הַדְּבָרִים, אֲשֶׁר כָּתַב בָּרוּךְ מִפִּי יִרְמְיָהוּ, לֵאמֹר. 
<A NAME="28"> </A>
<B>כח</B> שׁוּב קַח-לְךָ, מְגִלָּה אַחֶרֶת; וּכְתֹב עָלֶיהָ, אֵת כָּל-הַדְּבָרִים הָרִאשֹׁנִים, אֲשֶׁר הָיוּ עַל-הַמְּגִלָּה הָרִאשֹׁנָה, אֲשֶׁר שָׂרַף יְהוֹיָקִים מֶלֶךְ-יְהוּדָה. 
<A NAME="29"> </A>
<B>כט</B> וְעַל-יְהוֹיָקִים מֶלֶךְ-יְהוּדָה תֹאמַר, כֹּה אָמַר יְהוָה:  אַתָּה שָׂרַפְתָּ אֶת-הַמְּגִלָּה הַזֹּאת, לֵאמֹר, מַדּוּעַ כָּתַבְתָּ עָלֶיהָ לֵאמֹר בֹּא-יָבוֹא מֶלֶךְ-בָּבֶל וְהִשְׁחִית אֶת-הָאָרֶץ הַזֹּאת, וְהִשְׁבִּית מִמֶּנָּה אָדָם וּבְהֵמָה.  {ס} 
<A NAME="30"> </A>
<B>ל</B> לָכֵן כֹּה-אָמַר יְהוָה, עַל-יְהוֹיָקִים מֶלֶךְ יְהוּדָה, לֹא-יִהְיֶה-לּוֹ יוֹשֵׁב, עַל-כִּסֵּא דָוִד; וְנִבְלָתוֹ תִּהְיֶה מֻשְׁלֶכֶת, לַחֹרֶב בַּיּוֹם וְלַקֶּרַח בַּלָּיְלָה. 
<A NAME="31"> </A>
<B>לא</B> וּפָקַדְתִּי עָלָיו וְעַל-זַרְעוֹ וְעַל-עֲבָדָיו, אֶת-עֲונָם; וְהֵבֵאתִי עֲלֵיהֶם וְעַל-יֹשְׁבֵי יְרוּשָׁלִַם וְאֶל-אִישׁ יְהוּדָה, אֵת כָּל-הָרָעָה אֲשֶׁר-דִּבַּרְתִּי אֲלֵיהֶם--וְלֹא שָׁמֵעוּ. 
<A NAME="32"> </A>
<B>לב</B> וְיִרְמְיָהוּ לָקַח מְגִלָּה אַחֶרֶת, וַיִּתְּנָהּ אֶל-בָּרוּךְ בֶּן-נֵרִיָּהוּ הַסֹּפֵר, וַיִּכְתֹּב עָלֶיהָ מִפִּי יִרְמְיָהוּ, אֵת כָּל-דִּבְרֵי הַסֵּפֶר אֲשֶׁר שָׂרַף יְהוֹיָקִים מֶלֶךְ-יְהוּדָה בָּאֵשׁ; וְעוֹד נוֹסַף עֲלֵיהֶם דְּבָרִים רַבִּים, כָּהֵמָּה.  {פ}</P>

<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
<A HREF="t1134.htm">לד</A>
<A HREF="t1135.htm">לה</A>
לו
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
<A HREF="t1148.htm">מח</A>
<A HREF="t1149.htm">מט</A>
<A HREF="t1150.htm">נ</A>
<A HREF="t1151.htm">נא</A>
<A HREF="t1152.htm">נב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1136')</SCRIPT></P>
</BODY></HTML>
