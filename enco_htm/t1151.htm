<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ירמיהו פרק נא</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
<A HREF="t1134.htm">לד</A>
<A HREF="t1135.htm">לה</A>
<A HREF="t1136.htm">לו</A>
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
<A HREF="t1148.htm">מח</A>
<A HREF="t1149.htm">מט</A>
<A HREF="t1150.htm">נ</A>
נא
<A HREF="t1152.htm">נב</A>
<BR>
 <BR>
<A HREF="http://www.mechon-mamre.org/mp3/t1151.mp3" TARGET="_blank">האזנה לפרק זה</A>
</P>
<HR>

<H1>ירמיהו פרק נא</H1>

<A NAME="1"> </A>
<P><B>א</B> כֹּה, אָמַר יְהוָה, הִנְנִי מֵעִיר עַל-בָּבֶל, וְאֶל-יֹשְׁבֵי לֵב קָמָי--רוּחַ, מַשְׁחִית. 
<A NAME="2"> </A>
<B>ב</B> וְשִׁלַּחְתִּי לְבָבֶל זָרִים וְזֵרוּהָ, וִיבֹקְקוּ אֶת-אַרְצָהּ:  כִּי-הָיוּ עָלֶיהָ מִסָּבִיב, בְּיוֹם רָעָה. 
<A NAME="3"> </A>
<B>ג</B> אֶל-יִדְרֹךְ ידרך (  ) הַדֹּרֵךְ קַשְׁתּוֹ, וְאֶל-יִתְעַל בְּסִרְיֹנוֹ; וְאַל-תַּחְמְלוּ, אֶל-בַּחֻרֶיהָ--הַחֲרִימוּ, כָּל-צְבָאָהּ. 
<A NAME="4"> </A>
<B>ד</B> וְנָפְלוּ חֲלָלִים, בְּאֶרֶץ כַּשְׂדִּים; וּמְדֻקָּרִים, בְּחוּצוֹתֶיהָ. 
<A NAME="5"> </A>
<B>ה</B> כִּי לֹא-אַלְמָן יִשְׂרָאֵל וִיהוּדָה, מֵאֱלֹהָיו--מֵיְהוָה, צְבָאוֹת:  כִּי אַרְצָם מָלְאָה אָשָׁם, מִקְּדוֹשׁ יִשְׂרָאֵל. 
<A NAME="6"> </A>
<B>ו</B> נֻסוּ מִתּוֹךְ בָּבֶל, וּמַלְּטוּ אִישׁ נַפְשׁוֹ--אַל-תִּדַּמּוּ, בַּעֲונָהּ:  כִּי עֵת נְקָמָה הִיא, לַיהוָה--גְּמוּל, הוּא מְשַׁלֵּם לָהּ. 
<A NAME="7"> </A>
<B>ז</B> כּוֹס-זָהָב בָּבֶל, בְּיַד-יְהוָה--מְשַׁכֶּרֶת, כָּל-הָאָרֶץ:  מִיֵּינָהּ שָׁתוּ גוֹיִם, עַל-כֵּן יִתְהֹלְלוּ גוֹיִם. 
<A NAME="8"> </A>
<B>ח</B> פִּתְאֹם נָפְלָה בָבֶל, וַתִּשָּׁבֵר; הֵילִילוּ עָלֶיהָ, קְחוּ צֳרִי לְמַכְאוֹבָהּ--אוּלַי, תֵּרָפֵא. 
<A NAME="9"> </A>
<B>ט</B> רִפִּאנוּ אֶת-בָּבֶל, וְלֹא נִרְפָּתָה--עִזְבוּהָ, וְנֵלֵךְ אִישׁ לְאַרְצוֹ:  כִּי-נָגַע אֶל-הַשָּׁמַיִם מִשְׁפָּטָהּ, וְנִשָּׂא עַד-שְׁחָקִים. 
<A NAME="10"> </A>
<B>י</B> הוֹצִיא יְהוָה, אֶת-צִדְקֹתֵינוּ; בֹּאוּ וּנְסַפְּרָה בְצִיּוֹן, אֶת-מַעֲשֵׂה יְהוָה אֱלֹהֵינוּ.  {ס} 
<A NAME="11"> </A>
<B>יא</B> הָבֵרוּ הַחִצִּים, מִלְאוּ הַשְּׁלָטִים--הֵעִיר יְהוָה אֶת-רוּחַ מַלְכֵי מָדַי, כִּי-עַל-בָּבֶל מְזִמָּתוֹ לְהַשְׁחִיתָהּ:  כִּי-נִקְמַת יְהוָה הִיא, נִקְמַת הֵיכָלוֹ. 
<A NAME="12"> </A>
<B>יב</B> אֶל-חוֹמֹת בָּבֶל שְׂאוּ-נֵס, הַחֲזִיקוּ הַמִּשְׁמָר--הָקִימוּ שֹׁמְרִים, הָכִינוּ הָאֹרְבִים:  כִּי, גַּם-זָמַם יְהוָה--גַּם-עָשָׂה, אֵת אֲשֶׁר-דִּבֶּר אֶל-יֹשְׁבֵי בָבֶל. 
<A NAME="13"> </A>
<B>יג</B> שכנתי (שֹׁכַנְתְּ) עַל-מַיִם רַבִּים, רַבַּת אוֹצָרֹת; בָּא קִצֵּךְ, אַמַּת בִּצְעֵךְ. 
<A NAME="14"> </A>
<B>יד</B> נִשְׁבַּע יְהוָה צְבָאוֹת, בְּנַפְשׁוֹ:  כִּי אִם-מִלֵּאתִיךְ אָדָם כַּיֶּלֶק, וְעָנוּ עָלַיִךְ הֵידָד.  {ס} 
<A NAME="15"> </A>
<B>טו</B> עֹשֵׂה אֶרֶץ בְּכֹחוֹ, מֵכִין תֵּבֵל בְּחָכְמָתוֹ; וּבִתְבוּנָתוֹ, נָטָה שָׁמָיִם. 
<A NAME="16"> </A>
<B>טז</B> לְקוֹל תִּתּוֹ הֲמוֹן מַיִם, בַּשָּׁמַיִם, וַיַּעַל נְשִׂאִים, מִקְצֵה-אָרֶץ; בְּרָקִים לַמָּטָר עָשָׂה, וַיּוֹצֵא רוּחַ מֵאֹצְרֹתָיו. 
<A NAME="17"> </A>
<B>יז</B> נִבְעַר כָּל-אָדָם מִדַּעַת, הֹבִישׁ כָּל-צֹרֵף מִפָּסֶל:  כִּי שֶׁקֶר נִסְכּוֹ, וְלֹא-רוּחַ בָּם. 
<A NAME="18"> </A>
<B>יח</B> הֶבֶל הֵמָּה, מַעֲשֵׂה תַּעְתֻּעִים; בְּעֵת פְּקֻדָּתָם, יֹאבֵדוּ. 
<A NAME="19"> </A>
<B>יט</B> לֹא-כְאֵלֶּה חֵלֶק יַעֲקוֹב, כִּי-יוֹצֵר הַכֹּל הוּא--וְשֵׁבֶט, נַחֲלָתוֹ:  יְהוָה צְבָאוֹת, שְׁמוֹ.  {פ}<BR>
<A NAME="20"> </A>
<B>כ</B> מַפֵּץ-אַתָּה לִי, כְּלֵי מִלְחָמָה; וְנִפַּצְתִּי בְךָ גּוֹיִם, וְהִשְׁחַתִּי בְךָ מַמְלָכוֹת. 
<A NAME="21"> </A>
<B>כא</B> וְנִפַּצְתִּי בְךָ, סוּס וְרֹכְבוֹ; וְנִפַּצְתִּי בְךָ, רֶכֶב וְרֹכְבוֹ. 
<A NAME="22"> </A>
<B>כב</B> וְנִפַּצְתִּי בְךָ אִישׁ וְאִשָּׁה, וְנִפַּצְתִּי בְךָ זָקֵן וָנָעַר; וְנִפַּצְתִּי בְךָ, בָּחוּר וּבְתוּלָה. 
<A NAME="23"> </A>
<B>כג</B> וְנִפַּצְתִּי בְךָ רֹעֶה וְעֶדְרוֹ, וְנִפַּצְתִּי בְךָ אִכָּר וְצִמְדּוֹ; וְנִפַּצְתִּי בְךָ, פַּחוֹת וּסְגָנִים. 
<A NAME="24"> </A>
<B>כד</B> וְשִׁלַּמְתִּי לְבָבֶל וּלְכֹל יוֹשְׁבֵי כַשְׂדִּים, אֵת כָּל-רָעָתָם אֲשֶׁר-עָשׂוּ בְצִיּוֹן--לְעֵינֵיכֶם:  נְאֻם, יְהוָה.  {ס} 
<A NAME="25"> </A>
<B>כה</B> הִנְנִי אֵלֶיךָ הַר הַמַּשְׁחִית, נְאֻם-יְהוָה, הַמַּשְׁחִית, אֶת-כָּל-הָאָרֶץ; וְנָטִיתִי אֶת-יָדִי עָלֶיךָ, וְגִלְגַּלְתִּיךָ מִן-הַסְּלָעִים, וּנְתַתִּיךָ, לְהַר שְׂרֵפָה. 
<A NAME="26"> </A>
<B>כו</B> וְלֹא-יִקְחוּ מִמְּךָ אֶבֶן לְפִנָּה, וְאֶבֶן לְמוֹסָדוֹת:  כִּי-שִׁמְמוֹת עוֹלָם תִּהְיֶה, נְאֻם-יְהוָה. 
<A NAME="27"> </A>
<B>כז</B> שְׂאוּ-נֵס בָּאָרֶץ, תִּקְעוּ שׁוֹפָר בַּגּוֹיִם קַדְּשׁוּ עָלֶיהָ גּוֹיִם--הַשְׁמִיעוּ עָלֶיהָ מַמְלְכוֹת אֲרָרַט, מִנִּי וְאַשְׁכְּנָז; פִּקְדוּ עָלֶיהָ טִפְסָר, הַעֲלוּ-סוּס כְּיֶלֶק סָמָר. 
<A NAME="28"> </A>
<B>כח</B> קַדְּשׁוּ עָלֶיהָ גוֹיִם אֶת-מַלְכֵי מָדַי, אֶת-פַּחוֹתֶיהָ וְאֶת-כָּל-סְגָנֶיהָ, וְאֵת, כָּל-אֶרֶץ מֶמְשַׁלְתּוֹ. 
<A NAME="29"> </A>
<B>כט</B> וַתִּרְעַשׁ הָאָרֶץ, וַתָּחֹל:  כִּי קָמָה עַל-בָּבֶל, מַחְשְׁבוֹת יְהוָה, לָשׂוּם אֶת-אֶרֶץ בָּבֶל לְשַׁמָּה, מֵאֵין יוֹשֵׁב. 
<A NAME="30"> </A>
<B>ל</B> חָדְלוּ גִבּוֹרֵי בָבֶל לְהִלָּחֵם, יָשְׁבוּ בַּמְּצָדוֹת--נָשְׁתָה גְבוּרָתָם, הָיוּ לְנָשִׁים; הִצִּיתוּ מִשְׁכְּנֹתֶיהָ, נִשְׁבְּרוּ בְרִיחֶיהָ. 
<A NAME="31"> </A>
<B>לא</B> רָץ לִקְרַאת-רָץ יָרוּץ, וּמַגִּיד לִקְרַאת מַגִּיד--לְהַגִּיד לְמֶלֶךְ בָּבֶל, כִּי-נִלְכְּדָה עִירוֹ מִקָּצֶה. 
<A NAME="32"> </A>
<B>לב</B> וְהַמַּעְבָּרוֹת נִתְפָּשׂוּ, וְאֶת-הָאֲגַמִּים שָׂרְפוּ בָאֵשׁ; וְאַנְשֵׁי הַמִּלְחָמָה, נִבְהָלוּ.  {ס} 
<A NAME="33"> </A>
<B>לג</B> כִּי כֹה אָמַר יְהוָה צְבָאוֹת, אֱלֹהֵי יִשְׂרָאֵל, בַּת-בָּבֶל, כְּגֹרֶן עֵת הִדְרִיכָהּ:  עוֹד מְעַט, וּבָאָה עֵת-הַקָּצִיר לָהּ. 
<A NAME="34"> </A>
<B>לד</B> אכלנו (אֲכָלַנִי) הממנו (הֲמָמַנִי), נְבוּכַדְרֶאצַּר מֶלֶךְ בָּבֶל, הציגנו (הִצִּיגַנִי) כְּלִי רִיק, בלענו (בְּלָעַנִי) כַּתַּנִּין מִלָּא כְרֵשׂוֹ מֵעֲדָנָי; הדיחנו (הֱדִיחָנִי). 
<A NAME="35"> </A>
<B>לה</B> חֲמָסִי וּשְׁאֵרִי עַל-בָּבֶל, תֹּאמַר יֹשֶׁבֶת צִיּוֹן; וְדָמִי אֶל-יֹשְׁבֵי כַשְׂדִּים, תֹּאמַר יְרוּשָׁלִָם.  {ס} 
<A NAME="36"> </A>
<B>לו</B> לָכֵן, כֹּה אָמַר יְהוָה, הִנְנִי-רָב אֶת-רִיבֵךְ, וְנִקַּמְתִּי אֶת-נִקְמָתֵךְ; וְהַחֲרַבְתִּי, אֶת-יַמָּהּ, וְהֹבַשְׁתִּי, אֶת-מְקוֹרָהּ. 
<A NAME="37"> </A>
<B>לז</B> וְהָיְתָה בָבֶל לְגַלִּים מְעוֹן-תַּנִּים שַׁמָּה וּשְׁרֵקָה, מֵאֵין יוֹשֵׁב. 
<A NAME="38"> </A>
<B>לח</B> יַחְדָּו, כַּכְּפִרִים יִשְׁאָגוּ; נָעֲרוּ, כְּגוֹרֵי אֲרָיוֹת. 
<A NAME="39"> </A>
<B>לט</B> בְּחֻמָּם אָשִׁית אֶת-מִשְׁתֵּיהֶם, וְהִשְׁכַּרְתִּים לְמַעַן יַעֲלֹזוּ, וְיָשְׁנוּ שְׁנַת-עוֹלָם, וְלֹא יָקִיצוּ--נְאֻם, יְהוָה. 
<A NAME="40"> </A>
<B>מ</B> אוֹרִידֵם, כְּכָרִים לִטְבוֹחַ--כְּאֵילִים, עִם-עַתּוּדִים. 
<A NAME="41"> </A>
<B>מא</B> אֵיךְ נִלְכְּדָה שֵׁשַׁךְ, וַתִּתָּפֵשׂ תְּהִלַּת כָּל-הָאָרֶץ; אֵיךְ הָיְתָה לְשַׁמָּה בָּבֶל, בַּגּוֹיִם. 
<A NAME="42"> </A>
<B>מב</B> עָלָה עַל-בָּבֶל, הַיָּם; בַּהֲמוֹן גַּלָּיו, נִכְסָתָה. 
<A NAME="43"> </A>
<B>מג</B> הָיוּ עָרֶיהָ לְשַׁמָּה, אֶרֶץ צִיָּה וַעֲרָבָה:  אֶרֶץ, לֹא-יֵשֵׁב בָּהֵן כָּל-אִישׁ, וְלֹא-יַעֲבֹר בָּהֵן, בֶּן-אָדָם. 
<A NAME="44"> </A>
<B>מד</B> וּפָקַדְתִּי עַל-בֵּל בְּבָבֶל, וְהֹצֵאתִי אֶת-בִּלְעוֹ מִפִּיו, וְלֹא-יִנְהֲרוּ אֵלָיו עוֹד, גּוֹיִם; גַּם-חוֹמַת בָּבֶל, נָפָלָה. 
<A NAME="45"> </A>
<B>מה</B> צְאוּ מִתּוֹכָהּ עַמִּי, וּמַלְּטוּ אִישׁ אֶת-נַפְשׁוֹ--מֵחֲרוֹן, אַף-יְהוָה. 
<A NAME="46"> </A>
<B>מו</B> וּפֶן-יֵרַךְ לְבַבְכֶם וְתִירְאוּ, בַּשְּׁמוּעָה הַנִּשְׁמַעַת בָּאָרֶץ; וּבָא בַשָּׁנָה הַשְּׁמוּעָה, וְאַחֲרָיו בַּשָּׁנָה הַשְּׁמוּעָה, וְחָמָס בָּאָרֶץ, וּמֹשֵׁל עַל-מֹשֵׁל. 
<A NAME="47"> </A>
<B>מז</B> לָכֵן, הִנֵּה יָמִים בָּאִים, וּפָקַדְתִּי עַל-פְּסִילֵי בָבֶל, וְכָל-אַרְצָהּ תֵּבוֹשׁ; וְכָל-חֲלָלֶיהָ, יִפְּלוּ בְתוֹכָהּ. 
<A NAME="48"> </A>
<B>מח</B> וְרִנְּנוּ עַל-בָּבֶל שָׁמַיִם וָאָרֶץ, וְכֹל אֲשֶׁר בָּהֶם:  כִּי מִצָּפוֹן יָבוֹא-לָהּ הַשּׁוֹדְדִים, נְאֻם-יְהוָה. 
<A NAME="49"> </A>
<B>מט</B> גַּם-בָּבֶל, לִנְפֹּל חַלְלֵי יִשְׂרָאֵל; גַּם-לְבָבֶל נָפְלוּ, חַלְלֵי כָל-הָאָרֶץ. 
<A NAME="50"> </A>
<B>נ</B> פְּלֵטִים מֵחֶרֶב, הִלְכוּ אַל-תַּעֲמֹדוּ; זִכְרוּ מֵרָחוֹק אֶת-יְהוָה, וִירוּשָׁלִַם תַּעֲלֶה עַל-לְבַבְכֶם. 
<A NAME="51"> </A>
<B>נא</B> בֹּשְׁנוּ כִּי-שָׁמַעְנוּ חֶרְפָּה, כִּסְּתָה כְלִמָּה פָּנֵינוּ:  כִּי בָּאוּ זָרִים, עַל-מִקְדְּשֵׁי בֵּית יְהוָה.  {פ}<BR>
<A NAME="52"> </A>
<B>נב</B> לָכֵן הִנֵּה-יָמִים בָּאִים, נְאֻם-יְהוָה, וּפָקַדְתִּי, עַל-פְּסִילֶיהָ; וּבְכָל-אַרְצָהּ, יֶאֱנֹק חָלָל. 
<A NAME="53"> </A>
<B>נג</B> כִּי-תַעֲלֶה בָבֶל הַשָּׁמַיִם, וְכִי תְבַצֵּר מְרוֹם עֻזָּהּ:  מֵאִתִּי, יָבֹאוּ שֹׁדְדִים לָהּ--נְאֻם-יְהוָה.  {ס} 
<A NAME="54"> </A>
<B>נד</B> קוֹל זְעָקָה, מִבָּבֶל; וְשֶׁבֶר גָּדוֹל, מֵאֶרֶץ כַּשְׂדִּים. 
<A NAME="55"> </A>
<B>נה</B> כִּי-שֹׁדֵד יְהוָה אֶת-בָּבֶל, וְאִבַּד מִמֶּנָּה קוֹל גָּדוֹל; וְהָמוּ גַלֵּיהֶם כְּמַיִם רַבִּים, נִתַּן שְׁאוֹן קוֹלָם. 
<A NAME="56"> </A>
<B>נו</B> כִּי בָא עָלֶיהָ עַל-בָּבֶל, שׁוֹדֵד, וְנִלְכְּדוּ גִּבּוֹרֶיהָ, חִתְּתָה קַשְּׁתוֹתָם:  כִּי אֵל גְּמֻלוֹת יְהוָה, שַׁלֵּם יְשַׁלֵּם. 
<A NAME="57"> </A>
<B>נז</B> וְהִשְׁכַּרְתִּי שָׂרֶיהָ וַחֲכָמֶיהָ פַּחוֹתֶיהָ וּסְגָנֶיהָ, וְגִבּוֹרֶיהָ, וְיָשְׁנוּ שְׁנַת-עוֹלָם, וְלֹא יָקִיצוּ:  נְאֻם-הַמֶּלֶךְ--יְהוָה צְבָאוֹת, שְׁמוֹ.  {ס} 
<A NAME="58"> </A>
<B>נח</B> כֹּה-אָמַר יְהוָה צְבָאוֹת, חֹמוֹת בָּבֶל הָרְחָבָה עַרְעֵר תִּתְעַרְעָר, וּשְׁעָרֶיהָ הַגְּבֹהִים, בָּאֵשׁ יִצַּתּוּ; וְיִגְעוּ עַמִּים בְּדֵי-רִיק וּלְאֻמִּים בְּדֵי-אֵשׁ, וְיָעֵפוּ.  {ס} 
<A NAME="59"> </A>
<B>נט</B> הַדָּבָר אֲשֶׁר-צִוָּה יִרְמְיָהוּ הַנָּבִיא, אֶת-שְׂרָיָה בֶן-נֵרִיָּה בֶּן-מַחְסֵיָה, בְּלֶכְתּוֹ אֶת-צִדְקִיָּהוּ מֶלֶךְ-יְהוּדָה בָּבֶל, בִּשְׁנַת הָרְבִעִית לְמָלְכוֹ; וּשְׂרָיָה, שַׂר מְנוּחָה. 
<A NAME="60"> </A>
<B>ס</B> וַיִּכְתֹּב יִרְמְיָהוּ, אֵת כָּל-הָרָעָה אֲשֶׁר-תָּבוֹא אֶל-בָּבֶל--אֶל-סֵפֶר אֶחָד; אֵת כָּל-הַדְּבָרִים הָאֵלֶּה, הַכְּתֻבִים אֶל-בָּבֶל. 
<A NAME="61"> </A>
<B>סא</B> וַיֹּאמֶר יִרְמְיָהוּ, אֶל-שְׂרָיָה:  כְּבֹאֲךָ בָבֶל--וְרָאִיתָ, וְקָרָאתָ אֵת כָּל-הַדְּבָרִים הָאֵלֶּה. 
<A NAME="62"> </A>
<B>סב</B> וְאָמַרְתָּ, יְהוָה אַתָּה דִבַּרְתָּ אֶל-הַמָּקוֹם הַזֶּה לְהַכְרִיתוֹ, לְבִלְתִּי הֱיוֹת-בּוֹ יוֹשֵׁב, לְמֵאָדָם וְעַד-בְּהֵמָה:  כִּי-שִׁמְמוֹת עוֹלָם, תִּהְיֶה. 
<A NAME="63"> </A>
<B>סג</B> וְהָיָה, כְּכַלֹּתְךָ, לִקְרֹא, אֶת-הַסֵּפֶר הַזֶּה; תִּקְשֹׁר עָלָיו אֶבֶן, וְהִשְׁלַכְתּוֹ אֶל-תּוֹךְ פְּרָת. 
<A NAME="64"> </A>
<B>סד</B> וְאָמַרְתָּ, כָּכָה תִּשְׁקַע בָּבֶל וְלֹא-תָקוּם מִפְּנֵי הָרָעָה אֲשֶׁר אָנֹכִי מֵבִיא עָלֶיהָ--וְיָעֵפוּ:  עַד-הֵנָּה, דִּבְרֵי יִרְמְיָהוּ.  {פ}</P>

<HR>
<P CLASS=s>
<A HREF="t0.htm">תנ"ך</A> -
ירמיהו - <A HREF="t11.htm">הכול</A><BR>פרק
<A HREF="t1101.htm">א</A>
<A HREF="t1102.htm">ב</A>
<A HREF="t1103.htm">ג</A>
<A HREF="t1104.htm">ד</A>
<A HREF="t1105.htm">ה</A>
<A HREF="t1106.htm">ו</A>
<A HREF="t1107.htm">ז</A>
<A HREF="t1108.htm">ח</A>
<A HREF="t1109.htm">ט</A>
<A HREF="t1110.htm">י</A>
<A HREF="t1111.htm">יא</A>
<A HREF="t1112.htm">יב</A>
<A HREF="t1113.htm">יג</A>
<A HREF="t1114.htm">יד</A>
<A HREF="t1115.htm">טו</A>
<A HREF="t1116.htm">טז</A>
<A HREF="t1117.htm">יז</A>
<A HREF="t1118.htm">יח</A>
<A HREF="t1119.htm">יט</A>
<A HREF="t1120.htm">כ</A>
<A HREF="t1121.htm">כא</A>
<A HREF="t1122.htm">כב</A>
<A HREF="t1123.htm">כג</A>
<A HREF="t1124.htm">כד</A>
<A HREF="t1125.htm">כה</A>
<A HREF="t1126.htm">כו</A>
<A HREF="t1127.htm">כז</A>
<A HREF="t1128.htm">כח</A>
<A HREF="t1129.htm">כט</A>
<A HREF="t1130.htm">ל</A>
<A HREF="t1131.htm">לא</A>
<A HREF="t1132.htm">לב</A>
<A HREF="t1133.htm">לג</A>
<A HREF="t1134.htm">לד</A>
<A HREF="t1135.htm">לה</A>
<A HREF="t1136.htm">לו</A>
<A HREF="t1137.htm">לז</A>
<A HREF="t1138.htm">לח</A>
<A HREF="t1139.htm">לט</A>
<A HREF="t1140.htm">מ</A>
<A HREF="t1141.htm">מא</A>
<A HREF="t1142.htm">מב</A>
<A HREF="t1143.htm">מג</A>
<A HREF="t1144.htm">מד</A>
<A HREF="t1145.htm">מה</A>
<A HREF="t1146.htm">מו</A>
<A HREF="t1147.htm">מז</A>
<A HREF="t1148.htm">מח</A>
<A HREF="t1149.htm">מט</A>
<A HREF="t1150.htm">נ</A>
נא
<A HREF="t1152.htm">נב</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t1151')</SCRIPT></P>
</BODY></HTML>
