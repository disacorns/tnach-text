<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברי הימים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>דברי הימים</H1>

<P><B>א א,א</B> <BIG>אָ</BIG>דָם שֵׁת, אֱנוֹשׁ. 
<B>א א,ב</B> קֵינָן מַהֲלַלְאֵל, יָרֶד. 
<B>א א,ג</B> חֲנוֹךְ מְתוּשֶׁלַח, לָמֶךְ. 
<B>א א,ד</B> נֹחַ שֵׁם, חָם וָיָפֶת.  {ס} 
<B>א א,ה</B> בְּנֵי יֶפֶת--גֹּמֶר וּמָגוֹג, וּמָדַי וְיָוָן וְתֻבָל; וּמֶשֶׁךְ, וְתִירָס.  {ס} 
<B>א א,ו</B> וּבְנֵי, גֹּמֶר--אַשְׁכְּנַז וְדִיפַת, וְתוֹגַרְמָה.  {ס} 
<B>א א,ז</B> וּבְנֵי יָוָן, אֱלִישָׁה וְתַרְשִׁישָׁה, כִּתִּים, וְרוֹדָנִים.  {ס} 
<B>א א,ח</B> בְּנֵי, חָם--כּוּשׁ וּמִצְרַיִם, פּוּט וּכְנָעַן. 
<B>א א,ט</B> וּבְנֵי כוּשׁ--סְבָא וַחֲוִילָה, וְסַבְתָּא וְרַעְמָא וְסַבְתְּכָא; וּבְנֵי רַעְמָא, שְׁבָא וּדְדָן.  {ס} 
<B>א א,י</B> וְכוּשׁ, יָלַד אֶת-נִמְרוֹד; הוּא הֵחֵל, לִהְיוֹת גִּבּוֹר בָּאָרֶץ.  {ס} 
<B>א א,יא</B> וּמִצְרַיִם יָלַד אֶת-לודיים (לוּדִים) וְאֶת-עֲנָמִים, וְאֶת-לְהָבִים--וְאֶת-נַפְתֻּחִים. 
<B>א א,יב</B> וְאֶת-פַּתְרֻסִים וְאֶת-כַּסְלֻחִים, אֲשֶׁר יָצְאוּ מִשָּׁם פְּלִשְׁתִּים--וְאֶת-כַּפְתֹּרִים.  {ס} 
<B>א א,יג</B> וּכְנַעַן, יָלַד אֶת-צִידוֹן בְּכֹרוֹ--וְאֶת-חֵת. 
<B>א א,יד</B> וְאֶת-הַיְבוּסִי, וְאֶת-הָאֱמֹרִי, וְאֵת, הַגִּרְגָּשִׁי. 
<B>א א,טו</B> וְאֶת-הַחִוִּי וְאֶת-הַעַרְקִי, וְאֶת-הַסִּינִי. 
<B>א א,טז</B> וְאֶת-הָאַרְוָדִי וְאֶת-הַצְּמָרִי, וְאֶת-הַחֲמָתִי.  {ס} 
<B>א א,יז</B> בְּנֵי שֵׁם--עֵילָם וְאַשּׁוּר, וְאַרְפַּכְשַׁד וְלוּד וַאֲרָם; וְעוּץ וְחוּל, וְגֶתֶר וָמֶשֶׁךְ.  {ס} 
<B>א א,יח</B> וְאַרְפַּכְשַׁד, יָלַד אֶת-שָׁלַח; וְשֶׁלַח, יָלַד אֶת-עֵבֶר. 
<B>א א,יט</B> וּלְעֵבֶר יֻלַּד, שְׁנֵי בָנִים:  שֵׁם הָאֶחָד פֶּלֶג, כִּי בְיָמָיו נִפְלְגָה הָאָרֶץ, וְשֵׁם אָחִיו, יָקְטָן. 
<B>א א,כ</B> וְיָקְטָן יָלַד, אֶת-אַלְמוֹדָד וְאֶת-שָׁלֶף, וְאֶת-חֲצַרְמָוֶת, וְאֶת-יָרַח. 
<B>א א,כא</B> וְאֶת-הֲדוֹרָם וְאֶת-אוּזָל, וְאֶת-דִּקְלָה. 
<B>א א,כב</B> וְאֶת-עֵיבָל וְאֶת-אֲבִימָאֵל, וְאֶת-שְׁבָא. 
<B>א א,כג</B> וְאֶת-אוֹפִיר וְאֶת-חֲוִילָה, וְאֶת-יוֹבָב; כָּל-אֵלֶּה, בְּנֵי יָקְטָן.  {ס} 
<B>א א,כד</B> שֵׁם אַרְפַּכְשַׁד, שָׁלַח. 
<B>א א,כה</B> עֵבֶר פֶּלֶג, רְעוּ. 
<B>א א,כו</B> שְׂרוּג נָחוֹר, תָּרַח. 
<B>א א,כז</B> אַבְרָם, הוּא אַבְרָהָם.  {ס} 
<B>א א,כח</B> בְּנֵי, אַבְרָהָם--יִצְחָק, וְיִשְׁמָעֵאל.  {ס} 
<B>א א,כט</B> אֵלֶּה, תֹּלְדוֹתָם:  בְּכוֹר יִשְׁמָעֵאל נְבָיוֹת, וְקֵדָר וְאַדְבְּאֵל וּמִבְשָׂם. 
<B>א א,ל</B> מִשְׁמָע וְדוּמָה, מַשָּׂא חֲדַד וְתֵימָא. 
<B>א א,לא</B> יְטוּר נָפִישׁ, וָקֵדְמָה; אֵלֶּה הֵם, בְּנֵי יִשְׁמָעֵאל.  {ס} 
<B>א א,לב</B> וּבְנֵי קְטוּרָה פִּילֶגֶשׁ אַבְרָהָם, יָלְדָה אֶת-זִמְרָן וְיָקְשָׁן וּמְדָן וּמִדְיָן--וְיִשְׁבָּק וְשׁוּחַ; וּבְנֵי יָקְשָׁן, שְׁבָא וּדְדָן.  {ס} 
<B>א א,לג</B> וּבְנֵי מִדְיָן, עֵיפָה וָעֵפֶר וַחֲנוֹךְ, וַאֲבִידָע, וְאֶלְדָּעָה; כָּל-אֵלֶּה, בְּנֵי קְטוּרָה.  {ס} 
<B>א א,לד</B> וַיּוֹלֶד אַבְרָהָם, אֶת-יִצְחָק; בְּנֵי יִצְחָק, עֵשָׂו וְיִשְׂרָאֵל.  {ס} 
<B>א א,לה</B> בְּנֵי, עֵשָׂו--אֱלִיפַז רְעוּאֵל וִיעוּשׁ, וְיַעְלָם וְקֹרַח.  {ס} 
<B>א א,לו</B> בְּנֵי, אֱלִיפָז--תֵּימָן וְאוֹמָר צְפִי וְגַעְתָּם, קְנַז וְתִמְנָע וַעֲמָלֵק.  {ס} 
<B>א א,לז</B> בְּנֵי, רְעוּאֵל--נַחַת זֶרַח, שַׁמָּה וּמִזָּה.  {ס} 
<B>א א,לח</B> וּבְנֵי שֵׂעִיר, לוֹטָן וְשׁוֹבָל וְצִבְעוֹן וַעֲנָה, וְדִישֹׁן וְאֵצֶר, וְדִישָׁן.  {ס} 
<B>א א,לט</B> וּבְנֵי לוֹטָן, חֹרִי וְהוֹמָם; וַאֲחוֹת לוֹטָן, תִּמְנָע.  {ס} 
<B>א א,מ</B> בְּנֵי שׁוֹבָל, עַלְיָן וּמָנַחַת וְעֵיבָל שְׁפִי וְאוֹנָם; וּבְנֵי צִבְעוֹן, אַיָּה וַעֲנָה.  {ס} 
<B>א א,מא</B> בְּנֵי עֲנָה, דִּישׁוֹן; וּבְנֵי דִישׁוֹן, חַמְרָן וְאֶשְׁבָּן וְיִתְרָן וּכְרָן. 
<B>א א,מב</B> בְּנֵי-אֵצֶר, בִּלְהָן וְזַעֲוָן יַעֲקָן; בְּנֵי דִישׁוֹן, עוּץ וַאֲרָן.  {פ}<BR>
<B>א א,מג</B> וְאֵלֶּה הַמְּלָכִים, אֲשֶׁר מָלְכוּ בְּאֶרֶץ אֱדוֹם, לִפְנֵי מְלָךְ-מֶלֶךְ, לִבְנֵי יִשְׂרָאֵל:  בֶּלַע, בֶּן-בְּעוֹר, וְשֵׁם עִירוֹ, דִּנְהָבָה. 
<B>א א,מד</B> וַיָּמָת, בָּלַע; וַיִּמְלֹךְ תַּחְתָּיו, יוֹבָב בֶּן-זֶרַח מִבָּצְרָה. 
<B>א א,מה</B> וַיָּמָת, יוֹבָב; וַיִּמְלֹךְ תַּחְתָּיו, חוּשָׁם מֵאֶרֶץ הַתֵּימָנִי. 
<B>א א,מו</B> וַיָּמָת, חוּשָׁם; וַיִּמְלֹךְ תַּחְתָּיו הֲדַד בֶּן-בְּדַד, הַמַּכֶּה אֶת-מִדְיָן בִּשְׂדֵה מוֹאָב, וְשֵׁם עִירוֹ, עיות (עֲוִית). 
<B>א א,מז</B> וַיָּמָת, הֲדָד; וַיִּמְלֹךְ תַּחְתָּיו, שַׂמְלָה מִמַּשְׂרֵקָה. 
<B>א א,מח</B> וַיָּמָת, שַׂמְלָה; וַיִּמְלֹךְ תַּחְתָּיו, שָׁאוּל מֵרְחֹבוֹת הַנָּהָר. 
<B>א א,מט</B> וַיָּמָת, שָׁאוּל; וַיִּמְלֹךְ תַּחְתָּיו, בַּעַל חָנָן בֶּן-עַכְבּוֹר. 
<B>א א,נ</B> וַיָּמָת, בַּעַל חָנָן, וַיִּמְלֹךְ תַּחְתָּיו הֲדַד, וְשֵׁם עִירוֹ פָּעִי; וְשֵׁם אִשְׁתּוֹ מְהֵיטַבְאֵל בַּת-מַטְרֵד, בַּת מֵי זָהָב. 
<B>א א,נא</B> וַיָּמָת, הֲדָד;  {פ}<BR>וַיִּהְיוּ אַלּוּפֵי אֱדוֹם, אַלּוּף תִּמְנָע אַלּוּף עליה (עַלְוָה) אַלּוּף יְתֵת. 
<B>א א,נב</B> אַלּוּף אָהֳלִיבָמָה אַלּוּף אֵלָה, אַלּוּף פִּינֹן. 
<B>א א,נג</B> אַלּוּף קְנַז אַלּוּף תֵּימָן, אַלּוּף מִבְצָר. 
<B>א א,נד</B> אַלּוּף מַגְדִּיאֵל, אַלּוּף עִירָם; אֵלֶּה, אַלּוּפֵי אֱדוֹם.  {פ}<BR>
<B>א ב,א</B> אֵלֶּה, בְּנֵי יִשְׂרָאֵל:  רְאוּבֵן שִׁמְעוֹן לֵוִי וִיהוּדָה, יִשָּׂשכָר וּזְבֻלוּן. 
<B>א ב,ב</B> דָּן יוֹסֵף וּבִנְיָמִן, נַפְתָּלִי גָּד וְאָשֵׁר.  {פ}<BR>
<B>א ב,ג</B> בְּנֵי יְהוּדָה, עֵר וְאוֹנָן וְשֵׁלָה--שְׁלוֹשָׁה נוֹלַד לוֹ, מִבַּת-שׁוּעַ הַכְּנַעֲנִית; וַיְהִי עֵר בְּכוֹר יְהוּדָה, רַע בְּעֵינֵי יְהוָה--וַיְמִיתֵהוּ.  {ס} 
<B>א ב,ד</B> וְתָמָר, כַּלָּתוֹ, יָלְדָה לּוֹ, אֶת-פֶּרֶץ וְאֶת-זָרַח; כָּל-בְּנֵי יְהוּדָה, חֲמִשָּׁה.  {ס} 
<B>א ב,ה</B> בְּנֵי-פֶרֶץ, חֶצְרוֹן וְחָמוּל.  {ס} 
<B>א ב,ו</B> וּבְנֵי זֶרַח, זִמְרִי וְאֵיתָן וְהֵימָן וְכַלְכֹּל וָדָרַע--כֻּלָּם חֲמִשָּׁה.  {ס} 
<B>א ב,ז</B> וּבְנֵי, כַּרְמִי--עָכָר עוֹכֵר יִשְׂרָאֵל, אֲשֶׁר מָעַל בַּחֵרֶם.  {ס} 
<B>א ב,ח</B> וּבְנֵי אֵיתָן, עֲזַרְיָה.  {ס} 
<B>א ב,ט</B> וּבְנֵי חֶצְרוֹן, אֲשֶׁר נוֹלַד-לוֹ--אֶת-יְרַחְמְאֵל וְאֶת-רָם, וְאֶת-כְּלוּבָי. 
<B>א ב,י</B> וְרָם, הוֹלִיד אֶת-עַמִּינָדָב; וְעַמִּינָדָב הוֹלִיד אֶת-נַחְשׁוֹן, נְשִׂיא בְּנֵי יְהוּדָה. 
<B>א ב,יא</B> וְנַחְשׁוֹן הוֹלִיד אֶת-שַׂלְמָא, וְשַׂלְמָא הוֹלִיד אֶת-בֹּעַז. 
<B>א ב,יב</B> וּבֹעַז הוֹלִיד אֶת-עוֹבֵד, וְעוֹבֵד הוֹלִיד אֶת-יִשָׁי. 
<B>א ב,יג</B> וְאִישַׁי הוֹלִיד אֶת-בְּכֹרוֹ, אֶת-אֱלִיאָב--וַאֲבִינָדָב, הַשֵּׁנִי, וְשִׁמְעָא, הַשְּׁלִשִׁי. 
<B>א ב,יד</B> נְתַנְאֵל, הָרְבִיעִי, רַדַּי, הַחֲמִישִׁי. 
<B>א ב,טו</B> אֹצֶם, הַשִּׁשִּׁי, דָּוִיד, הַשְּׁבִעִי. 
<B>א ב,טז</B> וְאַחְיֹתֵיהֶם, צְרוּיָה וַאֲבִיגָיִל; וּבְנֵי צְרוּיָה, אַבְשַׁי וְיוֹאָב וַעֲשָׂהאֵל--שְׁלֹשָׁה. 
<B>א ב,יז</B> וַאֲבִיגַיִל, יָלְדָה אֶת-עֲמָשָׂא; וַאֲבִי עֲמָשָׂא, יֶתֶר הַיִּשְׁמְעֵאלִי. 
<B>א ב,יח</B> וְכָלֵב בֶּן-חֶצְרוֹן, הוֹלִיד אֶת-עֲזוּבָה אִשָּׁה--וְאֶת-יְרִיעוֹת; וְאֵלֶּה בָנֶיהָ, יֵשֶׁר וְשׁוֹבָב וְאַרְדּוֹן. 
<B>א ב,יט</B> וַתָּמָת, עֲזוּבָה; וַיִּקַּח-לוֹ כָלֵב אֶת-אֶפְרָת, וַתֵּלֶד לוֹ אֶת-חוּר. 
<B>א ב,כ</B> וְחוּר הוֹלִיד אֶת-אוּרִי, וְאוּרִי הוֹלִיד אֶת-בְּצַלְאֵל.  {ס} 
<B>א ב,כא</B> וְאַחַר, בָּא חֶצְרוֹן אֶל-בַּת-מָכִיר אֲבִי גִלְעָד, וְהוּא לְקָחָהּ, וְהוּא בֶּן-שִׁשִּׁים שָׁנָה; וַתֵּלֶד לוֹ, אֶת-שְׂגוּב. 
<B>א ב,כב</B> וּשְׂגוּב, הוֹלִיד אֶת-יָאִיר; וַיְהִי-לוֹ, עֶשְׂרִים וְשָׁלוֹשׁ עָרִים, בְּאֶרֶץ, הַגִּלְעָד.  {ס} 
<B>א ב,כג</B> וַיִּקַּח גְּשׁוּר-וַאֲרָם אֶת-חַוּת יָאִיר מֵאִתָּם, אֶת-קְנָת וְאֶת-בְּנֹתֶיהָ--שִׁשִּׁים עִיר; כָּל-אֵלֶּה, בְּנֵי מָכִיר אֲבִי-גִלְעָד. 
<B>א ב,כד</B> וְאַחַר מוֹת-חֶצְרוֹן, בְּכָלֵב אֶפְרָתָה; וְאֵשֶׁת חֶצְרוֹן, אֲבִיָּה, וַתֵּלֶד לוֹ, אֶת-אַשְׁחוּר אֲבִי תְקוֹעַ.  {ס} 
<B>א ב,כה</B> וַיִּהְיוּ בְנֵי-יְרַחְמְאֵל בְּכוֹר חֶצְרוֹן, הַבְּכוֹר רָם; וּבוּנָה וָאֹרֶן וָאֹצֶם, אֲחִיָּה. 
<B>א ב,כו</B> וַתְּהִי אִשָּׁה אַחֶרֶת לִירַחְמְאֵל, וּשְׁמָהּ עֲטָרָה; הִיא, אֵם אוֹנָם.  {ס} 
<B>א ב,כז</B> וַיִּהְיוּ בְנֵי-רָם, בְּכוֹר יְרַחְמְאֵל--מַעַץ וְיָמִין, וָעֵקֶר. 
<B>א ב,כח</B> וַיִּהְיוּ בְנֵי-אוֹנָם, שַׁמַּי וְיָדָע; וּבְנֵי שַׁמַּי, נָדָב וַאֲבִישׁוּר. 
<B>א ב,כט</B> וְשֵׁם אֵשֶׁת אֲבִישׁוּר, אֲבִיהָיִל; וַתֵּלֶד לוֹ, אֶת-אַחְבָּן וְאֶת-מוֹלִיד. 
<B>א ב,ל</B> וּבְנֵי נָדָב, סֶלֶד וְאַפָּיִם; וַיָּמָת סֶלֶד, לֹא בָנִים. 
<B>א ב,לא</B> וּבְנֵי אַפַּיִם, יִשְׁעִי; וּבְנֵי יִשְׁעִי שֵׁשָׁן, וּבְנֵי שֵׁשָׁן אַחְלָי. 
<B>א ב,לב</B> וּבְנֵי יָדָע אֲחִי שַׁמַּי, יֶתֶר וְיוֹנָתָן; וַיָּמָת יֶתֶר, לֹא בָנִים.  {ס} 
<B>א ב,לג</B> וּבְנֵי יוֹנָתָן, פֶּלֶת וְזָזָא; אֵלֶּה הָיוּ, בְּנֵי יְרַחְמְאֵל. 
<B>א ב,לד</B> וְלֹא-הָיָה לְשֵׁשָׁן בָּנִים, כִּי אִם-בָּנוֹת; וּלְשֵׁשָׁן עֶבֶד מִצְרִי, וּשְׁמוֹ יַרְחָע. 
<B>א ב,לה</B> וַיִּתֵּן שֵׁשָׁן אֶת-בִּתּוֹ לְיַרְחָע עַבְדּוֹ, לְאִשָּׁה; וַתֵּלֶד לוֹ, אֶת-עַתָּי. 
<B>א ב,לו</B> וְעַתַּי הֹלִיד אֶת-נָתָן, וְנָתָן הוֹלִיד אֶת-זָבָד. 
<B>א ב,לז</B> וְזָבָד הוֹלִיד אֶת-אֶפְלָל, וְאֶפְלָל הוֹלִיד אֶת-עוֹבֵד. 
<B>א ב,לח</B> וְעוֹבֵד הוֹלִיד אֶת-יֵהוּא, וְיֵהוּא הֹלִיד אֶת-עֲזַרְיָה. 
<B>א ב,לט</B> וַעֲזַרְיָה הֹלִיד אֶת-חָלֶץ, וְחֶלֶץ הֹלִיד אֶת-אֶלְעָשָׂה. 
<B>א ב,מ</B> וְאֶלְעָשָׂה הֹלִיד אֶת-סִסְמָי, וְסִסְמַי הֹלִיד אֶת-שַׁלּוּם. 
<B>א ב,מא</B> וְשַׁלּוּם הוֹלִיד אֶת-יְקַמְיָה, וִיקַמְיָה הֹלִיד אֶת-אֱלִישָׁמָע.  {ס} 
<B>א ב,מב</B> וּבְנֵי כָלֵב אֲחִי יְרַחְמְאֵל, מֵישָׁע בְּכֹרוֹ הוּא אֲבִי-זִיף, וּבְנֵי מָרֵשָׁה, אֲבִי חֶבְרוֹן. 
<B>א ב,מג</B> וּבְנֵי, חֶבְרוֹן--קֹרַח וְתַפֻּחַ, וְרֶקֶם וָשָׁמַע. 
<B>א ב,מד</B> וְשֶׁמַע הוֹלִיד, אֶת-רַחַם אֲבִי יָרְקְעָם; וְרֶקֶם, הוֹלִיד אֶת-שַׁמָּי. 
<B>א ב,מה</B> וּבֶן-שַׁמַּי, מָעוֹן; וּמָעוֹן, אֲבִי בֵית-צוּר. 
<B>א ב,מו</B> וְעֵיפָה פִּילֶגֶשׁ כָּלֵב, יָלְדָה אֶת-חָרָן וְאֶת-מוֹצָא וְאֶת-גָּזֵז; וְחָרָן, הֹלִיד אֶת-גָּזֵז.  {ס} 
<B>א ב,מז</B> וּבְנֵי, יָהְדָּי--רֶגֶם וְיוֹתָם וְגֵישָׁן וָפֶלֶט, וְעֵיפָה וָשָׁעַף. 
<B>א ב,מח</B> פִּילֶגֶשׁ כָּלֵב מַעֲכָה, יָלַד שֶׁבֶר וְאֶת-תִּרְחֲנָה. 
<B>א ב,מט</B> וַתֵּלֶד, שַׁעַף אֲבִי מַדְמַנָּה, אֶת-שְׁוָא אֲבִי מַכְבֵּנָה, וַאֲבִי גִבְעָא; וּבַת-כָּלֵב, עַכְסָה.  {ס} 
<B>א ב,נ</B> אֵלֶּה הָיוּ בְּנֵי כָלֵב, בֶּן-חוּר בְּכוֹר אֶפְרָתָה--שׁוֹבָל, אֲבִי קִרְיַת יְעָרִים. 
<B>א ב,נא</B> שַׂלְמָא אֲבִי בֵית-לָחֶם, חָרֵף אֲבִי בֵית-גָּדֵר. 
<B>א ב,נב</B> וַיִּהְיוּ בָנִים לְשׁוֹבָל, אֲבִי קִרְיַת יְעָרִים, הָרֹאֶה, חֲצִי הַמְּנֻחוֹת. 
<B>א ב,נג</B> וּמִשְׁפְּחוֹת, קִרְיַת יְעָרִים--הַיִּתְרִי וְהַפּוּתִי, וְהַשֻּׁמָתִי וְהַמִּשְׁרָעִי; מֵאֵלֶּה, יָצְאוּ הַצָּרְעָתִי--וְהָאֶשְׁתָּאֻלִי.  {ס} 
<B>א ב,נד</B> בְּנֵי שַׂלְמָא, בֵּית לֶחֶם וּנְטוֹפָתִי, עַטְרוֹת, בֵּית יוֹאָב; וַחֲצִי הַמָּנַחְתִּי, הַצָּרְעִי. 
<B>א ב,נה</B> וּמִשְׁפְּחוֹת סֹפְרִים ישבו (יֹשְׁבֵי) יַעְבֵּץ, תִּרְעָתִים שִׁמְעָתִים שׂוּכָתִים; הֵמָּה הַקִּינִים הַבָּאִים, מֵחַמַּת אֲבִי בֵית-רֵכָב.  {ס} 
<B>א ג,א</B> וְאֵלֶּה הָיוּ בְּנֵי דָוִיד, אֲשֶׁר נוֹלַד-לוֹ בְּחֶבְרוֹן:  הַבְּכוֹר אַמְנֹן, לַאֲחִינֹעַם הַיִּזְרְעֵאלִית, שֵׁנִי דָּנִיֵּאל, לַאֲבִיגַיִל הַכַּרְמְלִית. 
<B>א ג,ב</B> הַשְּׁלִשִׁי לְאַבְשָׁלוֹם בֶּן-מַעֲכָה, בַּת-תַּלְמַי מֶלֶךְ גְּשׁוּר; הָרְבִיעִי, אֲדֹנִיָּה בֶן-חַגִּית. 
<B>א ג,ג</B> הַחֲמִישִׁי שְׁפַטְיָה, לַאֲבִיטָל; הַשִּׁשִּׁי יִתְרְעָם, לְעֶגְלָה אִשְׁתּוֹ. 
<B>א ג,ד</B> שִׁשָּׁה, נוֹלַד-לוֹ בְחֶבְרוֹן, וַיִּמְלָךְ-שָׁם, שֶׁבַע שָׁנִים וְשִׁשָּׁה חֳדָשִׁים; וּשְׁלֹשִׁים וְשָׁלוֹשׁ שָׁנָה, מָלַךְ בִּירוּשָׁלִָם.  {ס} 
<B>א ג,ה</B> וְאֵלֶּה נוּלְּדוּ-לוֹ, בִּירוּשָׁלָיִם:  שִׁמְעָא וְשׁוֹבָב וְנָתָן וּשְׁלֹמֹה, אַרְבָּעָה, לְבַת-שׁוּעַ, בַּת-עַמִּיאֵל. 
<B>א ג,ו</B> וְיִבְחָר וֶאֱלִישָׁמָע, וֶאֱלִיפָלֶט. 
<B>א ג,ז</B> וְנֹגַהּ וְנֶפֶג, וְיָפִיעַ. 
<B>א ג,ח</B> וֶאֱלִישָׁמָע וְאֶלְיָדָע וֶאֱלִיפֶלֶט, תִּשְׁעָה. 
<B>א ג,ט</B> כֹּל, בְּנֵי דָוִיד--מִלְּבַד בְּנֵי-פִילַגְשִׁים, וְתָמָר אֲחוֹתָם.  {פ}<BR>
<B>א ג,י</B> וּבֶן-שְׁלֹמֹה, רְחַבְעָם; אֲבִיָּה בְנוֹ אָסָא בְנוֹ, יְהוֹשָׁפָט בְּנוֹ. 
<B>א ג,יא</B> יוֹרָם בְּנוֹ אֲחַזְיָהוּ בְנוֹ, יוֹאָשׁ בְּנוֹ. 
<B>א ג,יב</B> אֲמַצְיָהוּ בְנוֹ עֲזַרְיָה בְנוֹ, יוֹתָם בְּנוֹ. 
<B>א ג,יג</B> אָחָז בְּנוֹ חִזְקִיָּהוּ בְנוֹ, מְנַשֶּׁה בְנוֹ. 
<B>א ג,יד</B> אָמוֹן בְּנוֹ, יֹאשִׁיָּהוּ בְנוֹ. 
<B>א ג,טו</B> וּבְנֵי, יֹאשִׁיָּהוּ--הַבְּכוֹר יוֹחָנָן, הַשֵּׁנִי יְהוֹיָקִים; הַשְּׁלִשִׁי, צִדְקִיָּהוּ, הָרְבִיעִי, שַׁלּוּם. 
<B>א ג,טז</B> וּבְנֵי, יְהוֹיָקִים--יְכָנְיָה בְנוֹ, צִדְקִיָּה בְנוֹ. 
<B>א ג,יז</B> וּבְנֵי יְכָנְיָה אַסִּר, שְׁאַלְתִּיאֵל בְּנוֹ. 
<B>א ג,יח</B> וּמַלְכִירָם וּפְדָיָה, וְשֶׁנְאַצַּר, יְקַמְיָה הוֹשָׁמָע, וּנְדַבְיָה. 
<B>א ג,יט</B> וּבְנֵי פְדָיָה, זְרֻבָּבֶל וְשִׁמְעִי; וּבֶן-זְרֻבָּבֶל מְשֻׁלָּם וַחֲנַנְיָה, וּשְׁלֹמִית אֲחוֹתָם. 
<B>א ג,כ</B> וַחֲשֻׁבָה וָאֹהֶל וּבֶרֶכְיָה וַחֲסַדְיָה, יוּשַׁב חֶסֶד--חָמֵשׁ. 
<B>א ג,כא</B> וּבֶן-חֲנַנְיָה, פְּלַטְיָה וִישַׁעְיָה; בְּנֵי רְפָיָה בְּנֵי אַרְנָן, בְּנֵי עֹבַדְיָה בְּנֵי שְׁכַנְיָה. 
<B>א ג,כב</B> וּבְנֵי שְׁכַנְיָה, שְׁמַעְיָה; וּבְנֵי שְׁמַעְיָה, חַטּוּשׁ וְיִגְאָל וּבָרִיחַ וּנְעַרְיָה וְשָׁפָט--שִׁשָּׁה. 
<B>א ג,כג</B> וּבֶן-נְעַרְיָה, אֶלְיוֹעֵינַי וְחִזְקִיָּה וְעַזְרִיקָם--שְׁלֹשָׁה.  {ס} 
<B>א ג,כד</B> וּבְנֵי אֶלְיוֹעֵינַי, הודיוהו (הוֹדַוְיָהוּ) וְאֶלְיָשִׁיב וּפְלָיָה וְעַקּוּב וְיוֹחָנָן וּדְלָיָה וַעֲנָנִי--שִׁבְעָה.  {ס} 
<B>א ד,א</B> בְּנֵי, יְהוּדָה:  פֶּרֶץ חֶצְרוֹן וְכַרְמִי, וְחוּר וְשׁוֹבָל. 
<B>א ד,ב</B> וּרְאָיָה בֶן-שׁוֹבָל, הֹלִיד אֶת-יַחַת, וְיַחַת הֹלִיד, אֶת-אֲחוּמַי וְאֶת-לָהַד; אֵלֶּה, מִשְׁפְּחוֹת הַצָּרְעָתִי.  {ס} 
<B>א ד,ג</B> וְאֵלֶּה אֲבִי עֵיטָם, יִזְרְעֶאל וְיִשְׁמָא וְיִדְבָּשׁ; וְשֵׁם אֲחוֹתָם, הַצְלֶלְפּוֹנִי. 
<B>א ד,ד</B> וּפְנוּאֵל אֲבִי גְדֹר, וְעֵזֶר אֲבִי חוּשָׁה; אֵלֶּה בְנֵי-חוּר בְּכוֹר אֶפְרָתָה, אֲבִי בֵּית לָחֶם. 
<B>א ד,ה</B> וּלְאַשְׁחוּר אֲבִי תְקוֹעַ, הָיוּ שְׁתֵּי נָשִׁים:  חֶלְאָה, וְנַעֲרָה. 
<B>א ד,ו</B> וַתֵּלֶד לוֹ נַעֲרָה אֶת-אֲחֻזָּם וְאֶת-חֵפֶר, וְאֶת-תֵּימְנִי וְאֶת-הָאֲחַשְׁתָּרִי; אֵלֶּה, בְּנֵי נַעֲרָה. 
<B>א ד,ז</B> וּבְנֵי, חֶלְאָה--צֶרֶת יצחר (וְצֹחַר), וְאֶתְנָן. 
<B>א ד,ח</B> וְקוֹץ הוֹלִיד, אֶת-עָנוּב וְאֶת-הַצֹּבֵבָה, וּמִשְׁפְּחֹת אֲחַרְחֵל, בֶּן-הָרוּם. 
<B>א ד,ט</B> וַיְהִי יַעְבֵּץ, נִכְבָּד מֵאֶחָיו; וְאִמּוֹ, קָרְאָה שְׁמוֹ יַעְבֵּץ לֵאמֹר, כִּי יָלַדְתִּי, בְּעֹצֶב. 
<B>א ד,י</B> וַיִּקְרָא יַעְבֵּץ לֵאלֹהֵי יִשְׂרָאֵל לֵאמֹר, אִם-בָּרֵךְ תְּבָרְכֵנִי וְהִרְבִּיתָ אֶת-גְּבוּלִי וְהָיְתָה יָדְךָ עִמִּי, וְעָשִׂיתָ מֵּרָעָה, לְבִלְתִּי עָצְבִּי--וַיָּבֵא אֱלֹהִים, אֵת אֲשֶׁר-שָׁאָל.  {ס} 
<B>א ד,יא</B> וּכְלוּב אֲחִי-שׁוּחָה, הוֹלִיד אֶת-מְחִיר:  הוּא, אֲבִי אֶשְׁתּוֹן. 
<B>א ד,יב</B> וְאֶשְׁתּוֹן, הוֹלִיד אֶת-בֵּית רָפָא וְאֶת-פָּסֵחַ, וְאֶת-תְּחִנָּה, אֲבִי עִיר נָחָשׁ; אֵלֶּה, אַנְשֵׁי רֵכָה.  {ס} 
<B>א ד,יג</B> וּבְנֵי קְנַז, עָתְנִיאֵל וּשְׂרָיָה; וּבְנֵי עָתְנִיאֵל, חֲתַת. 
<B>א ד,יד</B> וּמְעוֹנֹתַי, הוֹלִיד אֶת-עָפְרָה; וּשְׂרָיָה, הוֹלִיד אֶת-יוֹאָב אֲבִי גֵּיא חֲרָשִׁים--כִּי חֲרָשִׁים, הָיוּ.  {פ}<BR>
<B>א ד,טו</B> וּבְנֵי כָּלֵב בֶּן-יְפֻנֶּה, עִירוּ אֵלָה וָנָעַם; וּבְנֵי אֵלָה, וּקְנַז. 
<B>א ד,טז</B> וּבְנֵי, יְהַלֶּלְאֵל--זִיף וְזִיפָה, תִּירְיָא וַאֲשַׂרְאֵל. 
<B>א ד,יז</B> וּבֶן-עֶזְרָה--יֶתֶר וּמֶרֶד, וְעֵפֶר וְיָלוֹן; וַתַּהַר אֶת-מִרְיָם וְאֶת-שַׁמַּי, וְאֶת-יִשְׁבָּח אֲבִי אֶשְׁתְּמֹעַ. 
<B>א ד,יח</B> וְאִשְׁתּוֹ הַיְהֻדִיָּה, יָלְדָה אֶת-יֶרֶד אֲבִי גְדוֹר וְאֶת-חֶבֶר אֲבִי שׂוֹכוֹ, וְאֶת-יְקוּתִיאֵל, אֲבִי זָנוֹחַ; וְאֵלֶּה, בְּנֵי בִּתְיָה בַת-פַּרְעֹה, אֲשֶׁר לָקַח, מָרֶד.  {ס} 
<B>א ד,יט</B> וּבְנֵי, אֵשֶׁת הוֹדִיָּה--אֲחוֹת נַחַם, אֲבִי קְעִילָה הַגַּרְמִי; וְאֶשְׁתְּמֹעַ, הַמַּעֲכָתִי. 
<B>א ד,כ</B> וּבְנֵי שִׁימוֹן--אַמְנוֹן וְרִנָּה, בֶּן-חָנָן ותולון (וְתִילוֹן); וּבְנֵי יִשְׁעִי, זוֹחֵת וּבֶן-זוֹחֵת. 
<B>א ד,כא</B> בְּנֵי, שֵׁלָה בֶן-יְהוּדָה--עֵר אֲבִי לֵכָה, וְלַעְדָּה אֲבִי מָרֵשָׁה; וּמִשְׁפְּחוֹת בֵּית-עֲבֹדַת הַבֻּץ, לְבֵית אַשְׁבֵּעַ. 
<B>א ד,כב</B> וְיוֹקִים וְאַנְשֵׁי כֹזֵבָא, וְיוֹאָשׁ וְשָׂרָף אֲשֶׁר-בָּעֲלוּ לְמוֹאָב--וְיָשֻׁבִי לָחֶם; וְהַדְּבָרִים, עַתִּיקִים. 
<B>א ד,כג</B> הֵמָּה, הַיּוֹצְרִים, וְיֹשְׁבֵי נְטָעִים, וּגְדֵרָה; עִם-הַמֶּלֶךְ בִּמְלַאכְתּוֹ, יָשְׁבוּ שָׁם.  {ס} 
<B>א ד,כד</B> בְּנֵי, שִׁמְעוֹן:  נְמוּאֵל וְיָמִין, יָרִיב זֶרַח שָׁאוּל. 
<B>א ד,כה</B> שַׁלֻּם בְּנוֹ מִבְשָׂם בְּנוֹ, מִשְׁמָע בְּנוֹ. 
<B>א ד,כו</B> וּבְנֵי, מִשְׁמָע--חַמּוּאֵל בְּנוֹ זַכּוּר בְּנוֹ, שִׁמְעִי בְנוֹ. 
<B>א ד,כז</B> וּלְשִׁמְעִי בָּנִים שִׁשָּׁה עָשָׂר, וּבָנוֹת שֵׁשׁ, וּלְאֶחָיו, אֵין בָּנִים רַבִּים; וְכֹל, מִשְׁפַּחְתָּם, לֹא הִרְבּוּ, עַד-בְּנֵי יְהוּדָה.  {ס} 
<B>א ד,כח</B> וַיֵּשְׁבוּ בִּבְאֵר-שֶׁבַע וּמוֹלָדָה, וַחֲצַר שׁוּעָל. 
<B>א ד,כט</B> וּבְבִלְהָה וּבְעֶצֶם, וּבְתוֹלָד. 
<B>א ד,ל</B> וּבִבְתוּאֵל וּבְחָרְמָה, וּבְצִיקְלָג. 
<B>א ד,לא</B> וּבְבֵית מַרְכָּבוֹת וּבַחֲצַר סוּסִים, וּבְבֵית בִּרְאִי וּבְשַׁעֲרָיִם; אֵלֶּה עָרֵיהֶם, עַד-מְלֹךְ דָּוִיד. 
<B>א ד,לב</B> וְחַצְרֵיהֶם עֵיטָם וָעַיִן, רִמּוֹן וְתֹכֶן וְעָשָׁן; עָרִים, חָמֵשׁ. 
<B>א ד,לג</B> וְכָל-חַצְרֵיהֶם, אֲשֶׁר סְבִיבוֹת הֶעָרִים הָאֵלֶּה--עַד-בָּעַל;  {ס}  זֹאת, מוֹשְׁבֹתָם, וְהִתְיַחְשָׂם, לָהֶם. 
<B>א ד,לד</B> וּמְשׁוֹבָב וְיַמְלֵךְ, וְיוֹשָׁה בֶּן-אֲמַצְיָה. 
<B>א ד,לה</B> וְיוֹאֵל; וְיֵהוּא, בֶּן-יוֹשִׁבְיָה, בֶּן-שְׂרָיָה, בֶּן-עֲשִׂיאֵל. 
<B>א ד,לו</B> וְאֶלְיוֹעֵינַי וְיַעֲקֹבָה וִישׁוֹחָיָה וַעֲשָׂיָה וַעֲדִיאֵל, וִישִׂימִאֵל--וּבְנָיָה. 
<B>א ד,לז</B> וְזִיזָא בֶן-שִׁפְעִי בֶן-אַלּוֹן בֶּן-יְדָיָה בֶן-שִׁמְרִי, בֶּן-שְׁמַעְיָה. 
<B>א ד,לח</B> אֵלֶּה הַבָּאִים בְּשֵׁמוֹת, נְשִׂיאִים בְּמִשְׁפְּחוֹתָם; וּבֵית, אֲבוֹתֵיהֶם, פָּרְצוּ, לָרוֹב. 
<B>א ד,לט</B> וַיֵּלְכוּ לִמְבוֹא גְדֹר, עַד לְמִזְרַח הַגָּיְא, לְבַקֵּשׁ מִרְעֶה, לְצֹאנָם. 
<B>א ד,מ</B> וַיִּמְצְאוּ מִרְעֶה, שָׁמֵן וָטוֹב, וְהָאָרֶץ רַחֲבַת יָדַיִם, וְשֹׁקֶטֶת וּשְׁלֵוָה:  כִּי מִן-חָם, הַיֹּשְׁבִים שָׁם לְפָנִים. 
<B>א ד,מא</B> וַיָּבֹאוּ אֵלֶּה הַכְּתוּבִים בְּשֵׁמוֹת בִּימֵי יְחִזְקִיָּהוּ מֶלֶךְ-יְהוּדָה, וַיַּכּוּ אֶת-אָהֳלֵיהֶם וְאֶת-המעינים (הַמְּעוּנִים) אֲשֶׁר נִמְצְאוּ-שָׁמָּה וַיַּחֲרִימֻם עַד-הַיּוֹם הַזֶּה, וַיֵּשְׁבוּ, תַּחְתֵּיהֶם:  כִּי-מִרְעֶה לְצֹאנָם, שָׁם. 
<B>א ד,מב</B> וּמֵהֶם מִן-בְּנֵי שִׁמְעוֹן, הָלְכוּ לְהַר שֵׂעִיר, אֲנָשִׁים, חֲמֵשׁ מֵאוֹת; וּפְלַטְיָה וּנְעַרְיָה וּרְפָיָה וְעֻזִּיאֵל, בְּנֵי יִשְׁעִי--בְּרֹאשָׁם. 
<B>א ד,מג</B> וַיַּכּוּ, אֶת-שְׁאֵרִית הַפְּלֵטָה לַעֲמָלֵק; וַיֵּשְׁבוּ שָׁם, עַד הַיּוֹם הַזֶּה.  {פ}<BR>
<B>א ה,א</B> וּבְנֵי רְאוּבֵן בְּכוֹר-יִשְׂרָאֵל, כִּי הוּא הַבְּכוֹר--וּבְחַלְּלוֹ יְצוּעֵי אָבִיו, נִתְּנָה בְּכֹרָתוֹ לִבְנֵי יוֹסֵף בֶּן-יִשְׂרָאֵל; וְלֹא לְהִתְיַחֵשׂ, לַבְּכֹרָה. 
<B>א ה,ב</B> כִּי יְהוּדָה גָּבַר בְּאֶחָיו, וּלְנָגִיד מִמֶּנּוּ; וְהַבְּכֹרָה, לְיוֹסֵף.  {ס} 
<B>א ה,ג</B> בְּנֵי רְאוּבֵן, בְּכוֹר יִשְׂרָאֵל:  חֲנוֹךְ וּפַלּוּא, חֶצְרוֹן וְכַרְמִי. 
<B>א ה,ד</B> בְּנֵי, יוֹאֵל--שְׁמַעְיָה בְנוֹ גּוֹג בְּנוֹ, שִׁמְעִי בְנוֹ. 
<B>א ה,ה</B> מִיכָה בְנוֹ רְאָיָה בְנוֹ, בַּעַל בְּנוֹ. 
<B>א ה,ו</B> בְּאֵרָה בְנוֹ--אֲשֶׁר הֶגְלָה, תִּלְּגַת פִּלְנְאֶסֶר מֶלֶךְ אַשֻּׁר; הוּא נָשִׂיא, לָראוּבֵנִי. 
<B>א ה,ז</B> וְאֶחָיו, לְמִשְׁפְּחֹתָיו, בְּהִתְיַחֵשׂ, לְתֹלְדוֹתָם--הָרֹאשׁ יְעִיאֵל, וּזְכַרְיָהוּ. 
<B>א ה,ח</B> וּבֶלַע, בֶּן-עָזָז, בֶּן-שֶׁמַע, בֶּן-יוֹאֵל; הוּא יוֹשֵׁב בַּעֲרֹעֵר, וְעַד-נְבוֹ וּבַעַל מְעוֹן. 
<B>א ה,ט</B> וְלַמִּזְרָח, יָשַׁב עַד-לְבוֹא מִדְבָּרָה, לְמִן-הַנָּהָר, פְּרָת:  כִּי מִקְנֵיהֶם רָבוּ, בְּאֶרֶץ גִּלְעָד. 
<B>א ה,י</B> וּבִימֵי שָׁאוּל, עָשׂוּ מִלְחָמָה עִם-הַהַגְרִאִים, וַיִּפְּלוּ, בְּיָדָם; וַיֵּשְׁבוּ, בְּאָהֳלֵיהֶם, עַל-כָּל-פְּנֵי, מִזְרָח לַגִּלְעָד.  {ס} 
<B>א ה,יא</B> וּבְנֵי-גָד לְנֶגְדָּם, יָשְׁבוּ בְּאֶרֶץ הַבָּשָׁן--עַד-סַלְכָה. 
<B>א ה,יב</B> יוֹאֵל הָרֹאשׁ, וְשָׁפָם הַמִּשְׁנֶה; וְיַעְנַי וְשָׁפָט, בַּבָּשָׁן. 
<B>א ה,יג</B> וַאֲחֵיהֶם לְבֵית אֲבוֹתֵיהֶם, מִיכָאֵל וּמְשֻׁלָּם וְשֶׁבַע וְיוֹרַי וְיַעְכָּן וְזִיעַ וָעֵבֶר--שִׁבְעָה.  {ס} 
<B>א ה,יד</B> אֵלֶּה בְּנֵי אֲבִיחַיִל, בֶּן-חוּרִי בֶּן-יָרוֹחַ בֶּן-גִּלְעָד בֶּן-מִיכָאֵל בֶּן-יְשִׁישַׁי בֶּן-יַחְדּוֹ--בֶּן-בּוּז. 
<B>א ה,טו</B> אֲחִי בֶּן-עַבְדִּיאֵל בֶּן-גּוּנִי, רֹאשׁ לְבֵית אֲבוֹתָם. 
<B>א ה,טז</B> וַיֵּשְׁבוּ בַּגִּלְעָד בַּבָּשָׁן, וּבִבְנֹתֶיהָ, וּבְכָל-מִגְרְשֵׁי שָׁרוֹן, עַל-תּוֹצְאוֹתָם. 
<B>א ה,יז</B> כֻּלָּם, הִתְיַחְשׂוּ, בִּימֵי, יוֹתָם מֶלֶךְ-יְהוּדָה--וּבִימֵי, יָרָבְעָם מֶלֶךְ-יִשְׂרָאֵל.  {פ}<BR>
<B>א ה,יח</B> בְּנֵי-רְאוּבֵן וְגָדִי וַחֲצִי שֵׁבֶט-מְנַשֶּׁה, מִן-בְּנֵי-חַיִל, אֲנָשִׁים נֹשְׂאֵי מָגֵן וְחֶרֶב וְדֹרְכֵי קֶשֶׁת, וּלְמוּדֵי מִלְחָמָה--אַרְבָּעִים וְאַרְבָּעָה אֶלֶף וּשְׁבַע-מֵאוֹת וְשִׁשִּׁים, יֹצְאֵי צָבָא. 
<B>א ה,יט</B> וַיַּעֲשׂוּ מִלְחָמָה, עִם-הַהַגְרִיאִים, וִיטוּר וְנָפִישׁ, וְנוֹדָב. 
<B>א ה,כ</B> וַיֵּעָזְרוּ עֲלֵיהֶם--וַיִּנָּתְנוּ בְיָדָם הַהַגְרִיאִים, וְכֹל שֶׁעִמָּהֶם:  כִּי לֵאלֹהִים זָעֲקוּ, בַּמִּלְחָמָה, וְנַעְתּוֹר לָהֶם, כִּי-בָטְחוּ בוֹ. 
<B>א ה,כא</B> וַיִּשְׁבּוּ מִקְנֵיהֶם, גְּמַלֵּיהֶם חֲמִשִּׁים אֶלֶף וְצֹאן מָאתַיִם וַחֲמִשִּׁים אֶלֶף, וַחֲמוֹרִים, אַלְפָּיִם; וְנֶפֶשׁ אָדָם, מֵאָה אָלֶף. 
<B>א ה,כב</B> כִּי-חֲלָלִים רַבִּים נָפָלוּ, כִּי מֵהָאֱלֹהִים הַמִּלְחָמָה; וַיֵּשְׁבוּ תַחְתֵּיהֶם, עַד-הַגֹּלָה.  {פ}<BR>
<B>א ה,כג</B> וּבְנֵי, חֲצִי שֵׁבֶט מְנַשֶּׁה, יָשְׁבוּ, בָּאָרֶץ; מִבָּשָׁן עַד-בַּעַל חֶרְמוֹן, וּשְׂנִיר וְהַר-חֶרְמוֹן--הֵמָּה רָבוּ. 
<B>א ה,כד</B> וְאֵלֶּה, רָאשֵׁי בֵית-אֲבוֹתָם:  וְעֵפֶר וְיִשְׁעִי וֶאֱלִיאֵל וְעַזְרִיאֵל וְיִרְמְיָה וְהוֹדַוְיָה וְיַחְדִּיאֵל, אֲנָשִׁים גִּבּוֹרֵי חַיִל--אַנְשֵׁי שֵׁמוֹת, רָאשִׁים לְבֵית אֲבוֹתָם. 
<B>א ה,כה</B> וַיִּמְעֲלוּ, בֵּאלֹהֵי אֲבֹתֵיהֶם; וַיִּזְנוּ, אַחֲרֵי אֱלֹהֵי עַמֵּי-הָאָרֶץ, אֲשֶׁר-הִשְׁמִיד אֱלֹהִים, מִפְּנֵיהֶם. 
<B>א ה,כו</B> וַיָּעַר אֱלֹהֵי יִשְׂרָאֵל אֶת-רוּחַ פּוּל מֶלֶךְ-אַשּׁוּר, וְאֶת-רוּחַ תִּלְּגַת פִּלְנֶסֶר מֶלֶךְ אַשּׁוּר, וַיַּגְלֵם לָראוּבֵנִי וְלַגָּדִי, וְלַחֲצִי שֵׁבֶט מְנַשֶּׁה; וַיְבִיאֵם לַחְלַח וְחָבוֹר וְהָרָא, וּנְהַר גּוֹזָן, עַד, הַיּוֹם הַזֶּה.  {פ}<BR>
<B>א ה,כז</B> בְּנֵי, לֵוִי:  גֵּרְשׁוֹן, קְהָת וּמְרָרִי. 
<B>א ה,כח</B> וּבְנֵי, קְהָת--עַמְרָם יִצְהָר, וְחֶבְרוֹן וְעֻזִּיאֵל.  {ס} 
<B>א ה,כט</B> וּבְנֵי עַמְרָם, אַהֲרֹן וּמֹשֶׁה וּמִרְיָם;  {ס}  וּבְנֵי אַהֲרֹן--נָדָב וַאֲבִיהוּא, אֶלְעָזָר וְאִיתָמָר. 
<B>א ה,ל</B> אֶלְעָזָר הוֹלִיד אֶת-פִּינְחָס, פִּינְחָס הֹלִיד אֶת-אֲבִישׁוּעַ. 
<B>א ה,לא</B> וַאֲבִישׁוּעַ הוֹלִיד אֶת-בֻּקִּי, וּבֻקִּי הוֹלִיד אֶת-עֻזִּי. 
<B>א ה,לב</B> וְעֻזִּי הוֹלִיד אֶת-זְרַחְיָה, וּזְרַחְיָה הוֹלִיד אֶת-מְרָיוֹת. 
<B>א ה,לג</B> מְרָיוֹת הוֹלִיד אֶת-אֲמַרְיָה, וַאֲמַרְיָה הוֹלִיד אֶת-אֲחִיטוּב. 
<B>א ה,לד</B> וַאֲחִיטוּב הוֹלִיד אֶת-צָדוֹק, וְצָדוֹק הוֹלִיד אֶת-אֲחִימָעַץ. 
<B>א ה,לה</B> וַאֲחִימַעַץ הוֹלִיד אֶת-עֲזַרְיָה, וַעֲזַרְיָה הוֹלִיד אֶת-יוֹחָנָן. 
<B>א ה,לו</B> וְיוֹחָנָן, הוֹלִיד אֶת-עֲזַרְיָה; הוּא, אֲשֶׁר כִּהֵן, בַּבַּיִת, אֲשֶׁר-בָּנָה שְׁלֹמֹה בִּירוּשָׁלִָם. 
<B>א ה,לז</B> וַיּוֹלֶד עֲזַרְיָה, אֶת-אֲמַרְיָה; וַאֲמַרְיָה, הוֹלִיד אֶת-אֲחִיטוּב. 
<B>א ה,לח</B> וַאֲחִיטוּב הוֹלִיד אֶת-צָדוֹק, וְצָדוֹק הוֹלִיד אֶת-שַׁלּוּם. 
<B>א ה,לט</B> וְשַׁלּוּם הוֹלִיד אֶת-חִלְקִיָּה, וְחִלְקִיָּה הוֹלִיד אֶת-עֲזַרְיָה. 
<B>א ה,מ</B> וַעֲזַרְיָה הוֹלִיד אֶת-שְׂרָיָה, וּשְׂרָיָה הוֹלִיד אֶת-יְהוֹצָדָק. 
<B>א ה,מא</B> וִיהוֹצָדָק הָלַךְ--בְּהַגְלוֹת יְהוָה, אֶת-יְהוּדָה וִירוּשָׁלִָם:  בְּיַד, נְבֻכַדְנֶאצַּר.  {פ}<BR>
<B>א ו,א</B> בְּנֵי, לֵוִי:  גֵּרְשֹׁם, קְהָת וּמְרָרִי. 
<B>א ו,ב</B> וְאֵלֶּה שְׁמוֹת בְּנֵי-גֵרְשׁוֹם, לִבְנִי וְשִׁמְעִי. 
<B>א ו,ג</B> וּבְנֵי, קְהָת--עַמְרָם וְיִצְהָר, וְחֶבְרוֹן וְעֻזִּיאֵל.  {ס} 
<B>א ו,ד</B> בְּנֵי מְרָרִי, מַחְלִי וּמֻשִׁי; וְאֵלֶּה מִשְׁפְּחוֹת הַלֵּוִי, לַאֲבֹתֵיהֶם. 
<B>א ו,ה</B> לְגֵרְשׁוֹם--לִבְנִי בְנוֹ יַחַת בְּנוֹ, זִמָּה בְנוֹ. 
<B>א ו,ו</B> יוֹאָח בְּנוֹ עִדּוֹ בְנוֹ, זֶרַח בְּנוֹ יְאָתְרַי בְּנוֹ. 
<B>א ו,ז</B> בְּנֵי, קְהָת--עַמִּינָדָב בְּנוֹ, קֹרַח בְּנוֹ אַסִּיר בְּנוֹ. 
<B>א ו,ח</B> אֶלְקָנָה בְנוֹ וְאֶבְיָסָף בְּנוֹ, וְאַסִּיר בְּנוֹ. 
<B>א ו,ט</B> תַּחַת בְּנוֹ אוּרִיאֵל בְּנוֹ, עֻזִּיָּה בְנוֹ וְשָׁאוּל בְּנוֹ. 
<B>א ו,י</B> וּבְנֵי, אֶלְקָנָה--עֲמָשַׂי, וַאֲחִימוֹת. 
<B>א ו,יא</B> אֶלְקָנָה--בנו (בְּנֵי), אֶלְקָנָה, צוֹפַי בְּנוֹ, וְנַחַת בְּנוֹ. 
<B>א ו,יב</B> אֱלִיאָב בְּנוֹ יְרֹחָם בְּנוֹ, אֶלְקָנָה בְנוֹ. 
<B>א ו,יג</B> וּבְנֵי שְׁמוּאֵל הַבְּכֹר וַשְׁנִי, וַאֲבִיָּה.  {ס} 
<B>א ו,יד</B> בְּנֵי מְרָרִי, מַחְלִי; לִבְנִי בְנוֹ שִׁמְעִי בְנוֹ, עֻזָּה בְנוֹ. 
<B>א ו,טו</B> שִׁמְעָא בְנוֹ חַגִּיָּה בְנוֹ, עֲשָׂיָה בְנוֹ.  {פ}<BR>
<B>א ו,טז</B> וְאֵלֶּה, אֲשֶׁר הֶעֱמִיד דָּוִיד עַל-יְדֵי-שִׁיר--בֵּית יְהוָה:  מִמְּנוֹחַ, הָאָרוֹן. 
<B>א ו,יז</B> וַיִּהְיוּ מְשָׁרְתִים לִפְנֵי מִשְׁכַּן אֹהֶל-מוֹעֵד, בַּשִּׁיר, עַד-בְּנוֹת שְׁלֹמֹה אֶת-בֵּית יְהוָה, בִּירוּשָׁלִָם; וַיַּעַמְדוּ כְמִשְׁפָּטָם, עַל-עֲבוֹדָתָם. 
<B>א ו,יח</B> וְאֵלֶּה הָעֹמְדִים, וּבְנֵיהֶם:  מִבְּנֵי, הַקְּהָתִי--הֵימָן הַמְשׁוֹרֵר, בֶּן-יוֹאֵל בֶּן-שְׁמוּאֵל. 
<B>א ו,יט</B> בֶּן-אֶלְקָנָה, בֶּן-יְרֹחָם, בֶּן-אֱלִיאֵל, בֶּן-תּוֹחַ. 
<B>א ו,כ</B> בֶּן-ציף (צוּף), בֶּן-אֶלְקָנָה, בֶּן-מַחַת, בֶּן-עֲמָשָׂי. 
<B>א ו,כא</B> בֶּן-אֶלְקָנָה, בֶּן-יוֹאֵל, בֶּן-עֲזַרְיָה, בֶּן-צְפַנְיָה. 
<B>א ו,כב</B> בֶּן-תַּחַת, בֶּן-אַסִּיר, בֶּן-אֶבְיָסָף, בֶּן-קֹרַח. 
<B>א ו,כג</B> בֶּן-יִצְהָר, בֶּן-קְהָת, בֶּן-לֵוִי, בֶּן-יִשְׂרָאֵל.  {ס} 
<B>א ו,כד</B> וְאָחִיו אָסָף, הָעֹמֵד עַל-יְמִינוֹ--אָסָף בֶּן-בֶּרֶכְיָהוּ, בֶּן-שִׁמְעָא. 
<B>א ו,כה</B> בֶּן-מִיכָאֵל בֶּן-בַּעֲשֵׂיָה, בֶּן-מַלְכִּיָּה. 
<B>א ו,כו</B> בֶּן-אֶתְנִי בֶן-זֶרַח, בֶּן-עֲדָיָה. 
<B>א ו,כז</B> בֶּן-אֵיתָן בֶּן-זִמָּה, בֶּן-שִׁמְעִי. 
<B>א ו,כח</B> בֶּן-יַחַת בֶּן-גֵּרְשֹׁם, בֶּן-לֵוִי.  {ס} 
<B>א ו,כט</B> וּבְנֵי מְרָרִי אֲחֵיהֶם, עַל-הַשְּׂמֹאול--אֵיתָן, בֶּן-קִישִׁי, בֶּן-עַבְדִּי, בֶּן-מַלּוּךְ. 
<B>א ו,ל</B> בֶּן-חֲשַׁבְיָה בֶן-אֲמַצְיָה, בֶּן-חִלְקִיָּה. 
<B>א ו,לא</B> בֶּן-אַמְצִי בֶן-בָּנִי, בֶּן-שָׁמֶר. 
<B>א ו,לב</B> בֶּן-מַחְלִי, בֶּן-מוּשִׁי, בֶּן-מְרָרִי, בֶּן-לֵוִי.  {ס} 
<B>א ו,לג</B> וַאֲחֵיהֶם, הַלְוִיִּם:  נְתוּנִים--לְכָל-עֲבוֹדַת, מִשְׁכַּן בֵּית הָאֱלֹהִים. 
<B>א ו,לד</B> וְאַהֲרֹן וּבָנָיו מַקְטִירִים עַל-מִזְבַּח הָעוֹלָה, וְעַל-מִזְבַּח הַקְּטֹרֶת, לְכֹל, מְלֶאכֶת קֹדֶשׁ הַקֳּדָשִׁים; וּלְכַפֵּר, עַל-יִשְׂרָאֵל, כְּכֹל אֲשֶׁר צִוָּה, מֹשֶׁה עֶבֶד הָאֱלֹהִים.  {פ}<BR>
<B>א ו,לה</B> וְאֵלֶּה, בְּנֵי אַהֲרֹן--אֶלְעָזָר בְּנוֹ פִּינְחָס בְּנוֹ, אֲבִישׁוּעַ בְּנוֹ. 
<B>א ו,לו</B> בֻּקִּי בְנוֹ עֻזִּי בְנוֹ, זְרַחְיָה בְנוֹ. 
<B>א ו,לז</B> מְרָיוֹת בְּנוֹ אֲמַרְיָה בְנוֹ, אֲחִיטוּב בְּנוֹ. 
<B>א ו,לח</B> צָדוֹק בְּנוֹ, אֲחִימַעַץ בְּנוֹ.  {ס} 
<B>א ו,לט</B> וְאֵלֶּה, מוֹשְׁבוֹתָם, לְטִירוֹתָם, בִּגְבוּלָם--לִבְנֵי אַהֲרֹן לְמִשְׁפַּחַת הַקְּהָתִי, כִּי לָהֶם הָיָה הַגּוֹרָל. 
<B>א ו,מ</B> וַיִּתְּנוּ לָהֶם אֶת-חֶבְרוֹן, בְּאֶרֶץ יְהוּדָה, וְאֶת-מִגְרָשֶׁיהָ, סְבִיבֹתֶיהָ. 
<B>א ו,מא</B> וְאֶת-שְׂדֵה הָעִיר, וְאֶת-חֲצֵרֶיהָ--נָתְנוּ, לְכָלֵב בֶּן-יְפֻנֶּה.  {ס} 
<B>א ו,מב</B> וְלִבְנֵי אַהֲרֹן, נָתְנוּ אֶת-עָרֵי הַמִּקְלָט--אֶת-חֶבְרוֹן וְאֶת-לִבְנָה, וְאֶת-מִגְרָשֶׁיהָ; וְאֶת-יַתִּר וְאֶת-אֶשְׁתְּמֹעַ, וְאֶת-מִגְרָשֶׁיהָ. 
<B>א ו,מג</B> וְאֶת-חִילֵז, וְאֶת-מִגְרָשֶׁיהָ, אֶת-דְּבִיר, וְאֶת-מִגְרָשֶׁיהָ. 
<B>א ו,מד</B> וְאֶת-עָשָׁן, וְאֶת-מִגְרָשֶׁיהָ, וְאֶת-בֵּית שֶׁמֶשׁ, וְאֶת-מִגְרָשֶׁיהָ.  {ס} 
<B>א ו,מה</B> וּמִמַּטֵּה בִנְיָמִן, אֶת-גֶּבַע וְאֶת-מִגְרָשֶׁיהָ וְאֶת-עָלֶמֶת וְאֶת-מִגְרָשֶׁיהָ, וְאֶת-עֲנָתוֹת, וְאֶת-מִגְרָשֶׁיהָ; כָּל-עָרֵיהֶם שְׁלֹשׁ-עֶשְׂרֵה עִיר, בְּמִשְׁפְּחוֹתֵיהֶם.  {ס} 
<B>א ו,מו</B> וְלִבְנֵי קְהָת הַנּוֹתָרִים, מִמִּשְׁפַּחַת הַמַּטֶּה מִמַּחֲצִית מַטֵּה חֲצִי מְנַשֶּׁה בַּגּוֹרָל--עָרִים עָשֶׂר.  {פ}<BR>
<B>א ו,מז</B> וְלִבְנֵי גֵרְשׁוֹם לְמִשְׁפְּחוֹתָם, מִמַּטֵּה יִשָּׂשכָר וּמִמַּטֵּה אָשֵׁר וּמִמַּטֵּה נַפְתָּלִי וּמִמַּטֵּה מְנַשֶּׁה בַּבָּשָׁן--עָרִים, שְׁלֹשׁ עֶשְׂרֵה.  {ס} 
<B>א ו,מח</B> לִבְנֵי מְרָרִי לְמִשְׁפְּחוֹתָם, מִמַּטֵּה רְאוּבֵן וּמִמַּטֵּה-גָד וּמִמַּטֵּה זְבֻלוּן בַּגּוֹרָל--עָרִים, שְׁתֵּים עֶשְׂרֵה.  {ס} 
<B>א ו,מט</B> וַיִּתְּנוּ בְנֵי-יִשְׂרָאֵל, לַלְוִיִּם, אֶת-הֶעָרִים, וְאֶת-מִגְרְשֵׁיהֶם. 
<B>א ו,נ</B> וַיִּתְּנוּ בַגּוֹרָל, מִמַּטֵּה בְנֵי-יְהוּדָה וּמִמַּטֵּה בְנֵי-שִׁמְעוֹן, וּמִמַּטֵּה, בְּנֵי בִנְיָמִן--אֵת הֶעָרִים הָאֵלֶּה, אֲשֶׁר-יִקְרְאוּ אֶתְהֶם בְּשֵׁמוֹת.  {ס} 
<B>א ו,נא</B> וּמִמִּשְׁפְּחוֹת, בְּנֵי קְהָת--וַיְהִי עָרֵי גְבוּלָם, מִמַּטֵּה אֶפְרָיִם. 
<B>א ו,נב</B> וַיִּתְּנוּ לָהֶם אֶת-עָרֵי הַמִּקְלָט, אֶת-שְׁכֶם וְאֶת-מִגְרָשֶׁיהָ--בְּהַר אֶפְרָיִם; וְאֶת-גֶּזֶר, וְאֶת-מִגְרָשֶׁיהָ. 
<B>א ו,נג</B> וְאֶת-יָקְמְעָם, וְאֶת-מִגְרָשֶׁיהָ, וְאֶת-בֵּית חוֹרוֹן, וְאֶת-מִגְרָשֶׁיהָ. 
<B>א ו,נד</B> וְאֶת-אַיָּלוֹן, וְאֶת-מִגְרָשֶׁיהָ, וְאֶת-גַּת-רִמּוֹן, וְאֶת-מִגְרָשֶׁיהָ. 
<B>א ו,נה</B> וּמִמַּחֲצִית, מַטֵּה מְנַשֶּׁה, אֶת-עָנֵר וְאֶת-מִגְרָשֶׁיהָ, וְאֶת-בִּלְעָם וְאֶת-מִגְרָשֶׁיהָ--לְמִשְׁפַּחַת לִבְנֵי-קְהָת, הַנּוֹתָרִים.  {פ}<BR>
<B>א ו,נו</B> לִבְנֵי, גֵּרְשׁוֹם--מִמִּשְׁפַּחַת חֲצִי מַטֵּה מְנַשֶּׁה, אֶת-גּוֹלָן בַּבָּשָׁן וְאֶת-מִגְרָשֶׁיהָ; וְאֶת-עַשְׁתָּרוֹת, וְאֶת-מִגְרָשֶׁיהָ. 
<B>א ו,נז</B> וּמִמַּטֵּה יִשָּׂשכָר, אֶת-קֶדֶשׁ וְאֶת-מִגְרָשֶׁיהָ, אֶת-דָּבְרַת, וְאֶת-מִגְרָשֶׁיהָ. 
<B>א ו,נח</B> וְאֶת-רָאמוֹת, וְאֶת-מִגְרָשֶׁיהָ, וְאֶת-עָנֵם, וְאֶת-מִגְרָשֶׁיהָ.  {ס} 
<B>א ו,נט</B> וּמִמַּטֵּה אָשֵׁר, אֶת-מָשָׁל וְאֶת-מִגְרָשֶׁיהָ, וְאֶת-עַבְדּוֹן, וְאֶת-מִגְרָשֶׁיהָ. 
<B>א ו,ס</B> וְאֶת-חוּקֹק, וְאֶת-מִגְרָשֶׁיהָ, וְאֶת-רְחֹב, וְאֶת-מִגְרָשֶׁיהָ.  {ס} 
<B>א ו,סא</B> וּמִמַּטֵּה נַפְתָּלִי, אֶת-קֶדֶשׁ בַּגָּלִיל וְאֶת-מִגְרָשֶׁיהָ, וְאֶת-חַמּוֹן, וְאֶת-מִגְרָשֶׁיהָ; וְאֶת-קִרְיָתַיִם, וְאֶת-מִגְרָשֶׁיהָ.  {ס} 
<B>א ו,סב</B> לִבְנֵי מְרָרִי, הַנּוֹתָרִים--מִמַּטֵּה זְבֻלוּן, אֶת-רִמּוֹנוֹ וְאֶת-מִגְרָשֶׁיהָ; אֶת-תָּבוֹר, וְאֶת-מִגְרָשֶׁיהָ. 
<B>א ו,סג</B> וּמֵעֵבֶר לְיַרְדֵּן יְרֵחוֹ, לְמִזְרַח הַיַּרְדֵּן--מִמַּטֵּה רְאוּבֵן, אֶת-בֶּצֶר בַּמִּדְבָּר וְאֶת-מִגְרָשֶׁיהָ; וְאֶת-יַהְצָה, וְאֶת-מִגְרָשֶׁיהָ. 
<B>א ו,סד</B> וְאֶת-קְדֵמוֹת, וְאֶת-מִגְרָשֶׁיהָ, וְאֶת-מֵיפַעַת, וְאֶת-מִגְרָשֶׁיהָ. 
<B>א ו,סה</B> וּמִמַּטֵּה-גָד--אֶת-רָאמוֹת בַּגִּלְעָד, וְאֶת-מִגְרָשֶׁיהָ; וְאֶת-מַחֲנַיִם, וְאֶת-מִגְרָשֶׁיהָ. 
<B>א ו,סו</B> וְאֶת-חֶשְׁבּוֹן, וְאֶת-מִגְרָשֶׁיהָ, וְאֶת-יַעְזֵיר, וְאֶת-מִגְרָשֶׁיהָ.  {ס} 
<B>א ז,א</B> וְלִבְנֵי יִשָּׂשכָר, תּוֹלָע וּפוּאָה ישיב (יָשׁוּב) וְשִׁמְרוֹן--אַרְבָּעָה.  {ס} 
<B>א ז,ב</B> וּבְנֵי תוֹלָע, עֻזִּי וּרְפָיָה וִירִיאֵל וְיַחְמַי וְיִבְשָׂם וּשְׁמוּאֵל רָאשִׁים לְבֵית-אֲבוֹתָם לְתוֹלָע, גִּבּוֹרֵי חַיִל, לְתֹלְדוֹתָם--מִסְפָּרָם בִּימֵי דָוִיד, עֶשְׂרִים-וּשְׁנַיִם אֶלֶף וְשֵׁשׁ מֵאוֹת.  {ס} 
<B>א ז,ג</B> וּבְנֵי עֻזִּי, יִזְרַחְיָה; וּבְנֵי יִזְרַחְיָה, מִיכָאֵל וְעֹבַדְיָה וְיוֹאֵל יִשִּׁיָּה חֲמִשָּׁה--רָאשִׁים כֻּלָּם. 
<B>א ז,ד</B> וַעֲלֵיהֶם לְתֹלְדוֹתָם לְבֵית אֲבוֹתָם, גְּדוּדֵי צְבָא מִלְחָמָה, שְׁלֹשִׁים וְשִׁשָּׁה, אָלֶף:  כִּי-הִרְבּוּ נָשִׁים, וּבָנִים. 
<B>א ז,ה</B> וַאֲחֵיהֶם, לְכֹל מִשְׁפְּחוֹת יִשָּׂשכָר, גִּבּוֹרֵי, חֲיָלִים; שְׁמוֹנִים וְשִׁבְעָה אֶלֶף, הִתְיַחְשָׂם לַכֹּל.  {ס} 
<B>א ז,ו</B> בִּנְיָמִן, בֶּלַע וָבֶכֶר וִידִיעֲאֵל--שְׁלֹשָׁה. 
<B>א ז,ז</B> וּבְנֵי בֶלַע, אֶצְבּוֹן וְעֻזִּי וְעֻזִּיאֵל וִירִימוֹת וְעִירִי חֲמִשָּׁה רָאשֵׁי בֵּית אָבוֹת, גִּבּוֹרֵי, חֲיָלִים; וְהִתְיַחְשָׂם, עֶשְׂרִים וּשְׁנַיִם אֶלֶף, וּשְׁלֹשִׁים, וְאַרְבָּעָה. 
<B>א ז,ח</B> וּבְנֵי בֶכֶר, זְמִירָה וְיוֹעָשׁ וֶאֱלִיעֶזֶר וְאֶלְיוֹעֵינַי וְעָמְרִי וִירֵמוֹת וַאֲבִיָּה, וַעֲנָתוֹת, וְעָלָמֶת; כָּל-אֵלֶּה, בְּנֵי-בָכֶר. 
<B>א ז,ט</B> וְהִתְיַחְשָׂם לְתֹלְדוֹתָם, רָאשֵׁי בֵּית אֲבוֹתָם, גִּבּוֹרֵי, חָיִל--עֶשְׂרִים אֶלֶף, וּמָאתָיִם. 
<B>א ז,י</B> וּבְנֵי יְדִיעֲאֵל, בִּלְהָן; וּבְנֵי בִלְהָן, יעיש (יְעוּשׁ) וּבִנְיָמִן וְאֵהוּד וּכְנַעֲנָה וְזֵיתָן, וְתַרְשִׁישׁ, וַאֲחִישָׁחַר. 
<B>א ז,יא</B> כָּל-אֵלֶּה בְּנֵי יְדִיעֲאֵל, לְרָאשֵׁי הָאָבוֹת, גִּבּוֹרֵי, חֲיָלִים--שִׁבְעָה-עָשָׂר אֶלֶף וּמָאתַיִם, יֹצְאֵי צָבָא לַמִּלְחָמָה. 
<B>א ז,יב</B> וְשֻׁפִּם וְחֻפִּם בְּנֵי עִיר, חֻשִׁם בְּנֵי אַחֵר. 
<B>א ז,יג</B> בְּנֵי נַפְתָּלִי, יַחֲצִיאֵל וְגוּנִי וְיֵצֶר וְשַׁלּוּם--בְּנֵי בִלְהָה.  {פ}<BR>
<B>א ז,יד</B> בְּנֵי מְנַשֶּׁה, אַשְׂרִיאֵל אֲשֶׁר יָלָדָה; פִּילַגְשׁוֹ, הָאֲרַמִּיָּה, יָלְדָה, אֶת-מָכִיר אֲבִי גִלְעָד. 
<B>א ז,טו</B> וּמָכִיר לָקַח אִשָּׁה, לְחֻפִּים וּלְשֻׁפִּים, וְשֵׁם אֲחֹתוֹ מַעֲכָה, וְשֵׁם הַשֵּׁנִי צְלָפְחָד; וַתִּהְיֶנָה לִצְלָפְחָד, בָּנוֹת. 
<B>א ז,טז</B> וַתֵּלֶד מַעֲכָה אֵשֶׁת-מָכִיר, בֵּן, וַתִּקְרָא שְׁמוֹ פֶּרֶשׁ, וְשֵׁם אָחִיו שָׁרֶשׁ; וּבָנָיו, אוּלָם וָרָקֶם. 
<B>א ז,יז</B> וּבְנֵי אוּלָם, בְּדָן; אֵלֶּה בְּנֵי גִלְעָד, בֶּן-מָכִיר בֶּן-מְנַשֶּׁה. 
<B>א ז,יח</B> וַאֲחֹתוֹ, הַמֹּלֶכֶת--יָלְדָה, אֶת-אִישְׁהוֹד, וְאֶת-אֲבִיעֶזֶר, וְאֶת-מַחְלָה. 
<B>א ז,יט</B> וַיִּהְיוּ, בְּנֵי שְׁמִידָע--אַחְיָן וָשֶׁכֶם, וְלִקְחִי וַאֲנִיעָם.  {פ}<BR>
<B>א ז,כ</B> וּבְנֵי אֶפְרַיִם, שׁוּתָלַח; וּבֶרֶד בְּנוֹ וְתַחַת בְּנוֹ, וְאֶלְעָדָה בְנוֹ וְתַחַת בְּנוֹ. 
<B>א ז,כא</B> וְזָבָד בְּנוֹ וְשׁוּתֶלַח בְּנוֹ, וְעֵזֶר וְאֶלְעָד; וַהֲרָגוּם, אַנְשֵׁי-גַת הַנּוֹלָדִים בָּאָרֶץ, כִּי יָרְדוּ, לָקַחַת אֶת-מִקְנֵיהֶם. 
<B>א ז,כב</B> וַיִּתְאַבֵּל אֶפְרַיִם אֲבִיהֶם, יָמִים רַבִּים; וַיָּבֹאוּ אֶחָיו, לְנַחֲמוֹ. 
<B>א ז,כג</B> וַיָּבֹא, אֶל-אִשְׁתּוֹ, וַתַּהַר, וַתֵּלֶד בֵּן; וַיִּקְרָא אֶת-שְׁמוֹ בְּרִיעָה, כִּי בְרָעָה הָיְתָה בְּבֵיתוֹ. 
<B>א ז,כד</B> וּבִתּוֹ שֶׁאֱרָה, וַתִּבֶן אֶת-בֵּית-חוֹרוֹן הַתַּחְתּוֹן וְאֶת-הָעֶלְיוֹן, וְאֵת, אֻזֵּן שֶׁאֱרָה. 
<B>א ז,כה</B> וְרֶפַח בְּנוֹ, וְרֶשֶׁף וְתֶלַח בְּנוֹ--וְתַחַן בְּנוֹ. 
<B>א ז,כו</B> לַעְדָּן בְּנוֹ עַמִּיהוּד בְּנוֹ, אֱלִישָׁמָע בְּנוֹ. 
<B>א ז,כז</B> נוֹן בְּנוֹ, יְהוֹשֻׁעַ בְּנוֹ. 
<B>א ז,כח</B> וַאֲחֻזָּתָם, וּמֹשְׁבוֹתָם--בֵּית-אֵל, וּבְנֹתֶיהָ; וְלַמִּזְרָח נַעֲרָן--וְלַמַּעֲרָב גֶּזֶר וּבְנֹתֶיהָ וּשְׁכֶם וּבְנֹתֶיהָ, עַד-עַיָּה וּבְנֹתֶיהָ. 
<B>א ז,כט</B> וְעַל-יְדֵי בְנֵי-מְנַשֶּׁה, בֵּית-שְׁאָן וּבְנֹתֶיהָ תַּעְנַךְ וּבְנֹתֶיהָ, מְגִדּוֹ וּבְנוֹתֶיהָ, דּוֹר וּבְנוֹתֶיהָ; בְּאֵלֶּה, יָשְׁבוּ, בְּנֵי יוֹסֵף, בֶּן-יִשְׂרָאֵל.  {פ}<BR>
<B>א ז,ל</B> בְּנֵי אָשֵׁר, יִמְנָה וְיִשְׁוָה וְיִשְׁוִי וּבְרִיעָה--וְשֶׂרַח אֲחוֹתָם. 
<B>א ז,לא</B> וּבְנֵי בְרִיעָה, חֶבֶר וּמַלְכִּיאֵל; הוּא, אֲבִי ברזות (בִרְזָיִת). 
<B>א ז,לב</B> וְחֶבֶר הוֹלִיד אֶת-יַפְלֵט, וְאֶת-שׁוֹמֵר וְאֶת-חוֹתָם, וְאֵת, שׁוּעָא אֲחוֹתָם. 
<B>א ז,לג</B> וּבְנֵי יַפְלֵט, פָּסַךְ וּבִמְהָל וְעַשְׁוָת; אֵלֶּה, בְּנֵי יַפְלֵט. 
<B>א ז,לד</B> וּבְנֵי, שָׁמֶר--אֲחִי ורוהגה (וְרָהְגָּה), יחבה (וְחֻבָּה) וַאֲרָם. 
<B>א ז,לה</B> וּבֶן-הֵלֶם, אָחִיו; צוֹפַח וְיִמְנָע, וְשֵׁלֶשׁ וְעָמָל. 
<B>א ז,לו</B> בְּנֵי, צוֹפָח--סוּחַ וְחַרְנֶפֶר וְשׁוּעָל, וּבֵרִי וְיִמְרָה. 
<B>א ז,לז</B> בֶּצֶר וָהוֹד, וְשַׁמָּא וְשִׁלְשָׁה וְיִתְרָן--וּבְאֵרָא. 
<B>א ז,לח</B> וּבְנֵי, יֶתֶר--יְפֻנֶּה וּפִסְפָּה, וַאְרָא. 
<B>א ז,לט</B> וּבְנֵי, עֻלָּא--אָרַח וְחַנִּיאֵל, וְרִצְיָא. 
<B>א ז,מ</B> כָּל-אֵלֶּה בְנֵי-אָשֵׁר רָאשֵׁי בֵית-הָאָבוֹת בְּרוּרִים, גִּבּוֹרֵי חֲיָלִים, רָאשֵׁי, הַנְּשִׂיאִים; וְהִתְיַחְשָׂם בַּצָּבָא, בַּמִּלְחָמָה, מִסְפָּרָם אֲנָשִׁים, עֶשְׂרִים וְשִׁשָּׁה אָלֶף.  {ס} 
<B>א ח,א</B> וּבִנְיָמִן--הוֹלִיד, אֶת-בֶּלַע בְּכֹרוֹ; אַשְׁבֵּל, הַשֵּׁנִי, וְאַחְרַח, הַשְּׁלִישִׁי. 
<B>א ח,ב</B> נוֹחָה, הָרְבִיעִי, וְרָפָא, הַחֲמִישִׁי. 
<B>א ח,ג</B> וַיִּהְיוּ בָנִים, לְבָלַע--אַדָּר וְגֵרָא, וַאֲבִיהוּד. 
<B>א ח,ד</B> וַאֲבִישׁוּעַ וְנַעֲמָן, וַאֲחוֹחַ. 
<B>א ח,ה</B> וְגֵרָא וּשְׁפוּפָן, וְחוּרָם. 
<B>א ח,ו</B> וְאֵלֶּה, בְּנֵי אֵחוּד; אֵלֶּה הֵם רָאשֵׁי אָבוֹת, לְיוֹשְׁבֵי גֶבַע, וַיַּגְלוּם, אֶל-מָנָחַת. 
<B>א ח,ז</B> וְנַעֲמָן וַאֲחִיָּה וְגֵרָא, הוּא הֶגְלָם; וְהוֹלִיד אֶת-עֻזָּא, וְאֶת-אֲחִיחֻד. 
<B>א ח,ח</B> וְשַׁחֲרַיִם, הוֹלִיד בִּשְׂדֵה מוֹאָב, מִן-שִׁלְחוֹ, אֹתָם--חוּשִׁים וְאֶת-בַּעֲרָא, נָשָׁיו. 
<B>א ח,ט</B> וַיּוֹלֶד, מִן-חֹדֶשׁ אִשְׁתּוֹ--אֶת-יוֹבָב, וְאֶת-צִבְיָא, וְאֶת-מֵישָׁא, וְאֶת-מַלְכָּם. 
<B>א ח,י</B> וְאֶת-יְעוּץ וְאֶת-שָׂכְיָה, וְאֶת-מִרְמָה; אֵלֶּה בָנָיו, רָאשֵׁי אָבוֹת. 
<B>א ח,יא</B> וּמֵחֻשִׁים הוֹלִיד אֶת-אֲבִיטוּב, וְאֶת-אֶלְפָּעַל. 
<B>א ח,יב</B> וּבְנֵי אֶלְפַּעַל, עֵבֶר וּמִשְׁעָם וָשָׁמֶד; הוּא בָּנָה אֶת-אוֹנוֹ, וְאֶת-לֹד וּבְנֹתֶיהָ. 
<B>א ח,יג</B> וּבְרִעָה וָשֶׁמַע--הֵמָּה רָאשֵׁי הָאָבוֹת, לְיוֹשְׁבֵי אַיָּלוֹן; הֵמָּה הִבְרִיחוּ, אֶת-יוֹשְׁבֵי גַת. 
<B>א ח,יד</B> וְאַחְיוֹ שָׁשָׁק, וִירֵמוֹת. 
<B>א ח,טו</B> וּזְבַדְיָה וַעֲרָד, וָעָדֶר. 
<B>א ח,טז</B> וּמִיכָאֵל וְיִשְׁפָּה וְיוֹחָא, בְּנֵי בְרִיעָה. 
<B>א ח,יז</B> וּזְבַדְיָה וּמְשֻׁלָּם, וְחִזְקִי וָחָבֶר. 
<B>א ח,יח</B> וְיִשְׁמְרַי וְיִזְלִיאָה וְיוֹבָב, בְּנֵי אֶלְפָּעַל. 
<B>א ח,יט</B> וְיָקִים וְזִכְרִי, וְזַבְדִּי. 
<B>א ח,כ</B> וֶאֱלִיעֵינַי וְצִלְּתַי, וֶאֱלִיאֵל. 
<B>א ח,כא</B> וַעֲדָיָה וּבְרָאיָה וְשִׁמְרָת, בְּנֵי שִׁמְעִי. 
<B>א ח,כב</B> וְיִשְׁפָּן וָעֵבֶר, וֶאֱלִיאֵל. 
<B>א ח,כג</B> וְעַבְדּוֹן וְזִכְרִי, וְחָנָן. 
<B>א ח,כד</B> וַחֲנַנְיָה וְעֵילָם, וְעַנְתֹתִיָּה. 
<B>א ח,כה</B> וְיִפְדְיָה ופניאל (וּפְנוּאֵל), בְּנֵי שָׁשָׁק. 
<B>א ח,כו</B> וְשַׁמְשְׁרַי וּשְׁחַרְיָה, וַעֲתַלְיָה. 
<B>א ח,כז</B> וְיַעֲרֶשְׁיָה וְאֵלִיָּה וְזִכְרִי, בְּנֵי יְרֹחָם. 
<B>א ח,כח</B> אֵלֶּה רָאשֵׁי אָבוֹת לְתֹלְדוֹתָם, רָאשִׁים; אֵלֶּה, יָשְׁבוּ בִירוּשָׁלִָם. 
<B>א ח,כט</B> וּבְגִבְעוֹן יָשְׁבוּ, אֲבִי גִבְעוֹן; וְשֵׁם אִשְׁתּוֹ, מַעֲכָה. 
<B>א ח,ל</B> וּבְנוֹ הַבְּכוֹר, עַבְדּוֹן; וְצוּר וְקִישׁ, וּבַעַל וְנָדָב. 
<B>א ח,לא</B> וּגְדוֹר וְאַחְיוֹ, וָזָכֶר. 
<B>א ח,לב</B> וּמִקְלוֹת, הוֹלִיד אֶת-שִׁמְאָה; וְאַף-הֵמָּה, נֶגֶד אֲחֵיהֶם יָשְׁבוּ בִירוּשָׁלִַם--עִם-אֲחֵיהֶם.  {ס} 
<B>א ח,לג</B> וְנֵר הוֹלִיד אֶת-קִישׁ, וְקִישׁ הוֹלִיד אֶת-שָׁאוּל; וְשָׁאוּל, הוֹלִיד אֶת-יְהוֹנָתָן וְאֶת-מַלְכִּישׁוּעַ, וְאֶת-אֲבִינָדָב, וְאֶת-אֶשְׁבָּעַל. 
<B>א ח,לד</B> וּבֶן-יְהוֹנָתָן, מְרִיב בָּעַל; וּמְרִיב בַּעַל, הוֹלִיד אֶת-מִיכָה. 
<B>א ח,לה</B> וּבְנֵי, מִיכָה--פִּיתוֹן וָמֶלֶךְ, וְתַאְרֵעַ וְאָחָז. 
<B>א ח,לו</B> וְאָחָז, הוֹלִיד אֶת-יְהוֹעַדָּה, וִיהוֹעַדָּה הוֹלִיד אֶת-עָלֶמֶת וְאֶת-עַזְמָוֶת, וְאֶת-זִמְרִי; וְזִמְרִי, הוֹלִיד אֶת-מוֹצָא. 
<B>א ח,לז</B> וּמוֹצָא, הוֹלִיד אֶת-בִּנְעָא; רָפָה בְנוֹ אֶלְעָשָׂה בְנוֹ, אָצֵל בְּנוֹ. 
<B>א ח,לח</B> וּלְאָצֵל, שִׁשָּׁה בָנִים--וְאֵלֶּה שְׁמוֹתָם עַזְרִיקָם בֹּכְרוּ וְיִשְׁמָעֵאל וּשְׁעַרְיָה, וְעֹבַדְיָה וְחָנָן; כָּל-אֵלֶּה, בְּנֵי אָצַל. 
<B>א ח,לט</B> וּבְנֵי, עֵשֶׁק אָחִיו:  אוּלָם בְּכֹרוֹ--יְעוּשׁ הַשֵּׁנִי, וֶאֱלִיפֶלֶט הַשְּׁלִשִׁי. 
<B>א ח,מ</B> וַיִּהְיוּ בְנֵי-אוּלָם אֲנָשִׁים גִּבּוֹרֵי-חַיִל דֹּרְכֵי קֶשֶׁת, וּמַרְבִּים בָּנִים וּבְנֵי בָנִים--מֵאָה, וַחֲמִשִּׁים; כָּל-אֵלֶּה, מִבְּנֵי בִנְיָמִן.  {פ}<BR>
<B>א ט,א</B> וְכָל-יִשְׂרָאֵל, הִתְיַחְשׂוּ, וְהִנָּם כְּתוּבִים, עַל-סֵפֶר מַלְכֵי יִשְׂרָאֵל; וִיהוּדָה הָגְלוּ לְבָבֶל, בְּמַעֲלָם.  {ס} 
<B>א ט,ב</B> וְהַיּוֹשְׁבִים, הָרִאשֹׁנִים, אֲשֶׁר בַּאֲחֻזָּתָם, בְּעָרֵיהֶם:  יִשְׂרָאֵל, הַכֹּהֲנִים, הַלְוִיִּם, וְהַנְּתִינִים. 
<B>א ט,ג</B> וּבִירוּשָׁלִַם, יָשְׁבוּ, מִן-בְּנֵי יְהוּדָה, וּמִן-בְּנֵי בִנְיָמִן--וּמִן-בְּנֵי אֶפְרַיִם, וּמְנַשֶּׁה. 
<B>א ט,ד</B> עוּתַי בֶּן-עַמִּיהוּד בֶּן-עָמְרִי בֶּן-אִמְרִי בֶן-בנימן- (בָּנִי, מִן-) בְּנֵי-פֶרֶץ בֶּן-יְהוּדָה.  {ס} 
<B>א ט,ה</B> וּמִן-הַשִּׁילוֹנִי, עֲשָׂיָה הַבְּכוֹר וּבָנָיו. 
<B>א ט,ו</B> וּמִן-בְּנֵי-זֶרַח, יְעוּאֵל; וַאֲחֵיהֶם, שֵׁשׁ-מֵאוֹת וְתִשְׁעִים. 
<B>א ט,ז</B> וּמִן-בְּנֵי, בִּנְיָמִן--סַלּוּא, בֶּן-מְשֻׁלָּם, בֶּן-הוֹדַוְיָה, בֶּן-הַסְּנֻאָה. 
<B>א ט,ח</B> וְיִבְנְיָה, בֶּן-יְרֹחָם, וְאֵלָה בֶן-עֻזִּי, בֶּן-מִכְרִי; וּמְשֻׁלָּם, בֶּן-שְׁפַטְיָה, בֶּן-רְעוּאֵל, בֶּן-יִבְנִיָּה. 
<B>א ט,ט</B> וַאֲחֵיהֶם, לְתֹלְדוֹתָם, תְּשַׁע מֵאוֹת, וַחֲמִשִּׁים וְשִׁשָּׁה; כָּל-אֵלֶּה אֲנָשִׁים, רָאשֵׁי אָבוֹת לְבֵית אֲבֹתֵיהֶם.  {ס} 
<B>א ט,י</B> וּמִן-הַכֹּהֲנִים:  יְדַעְיָה וִיהוֹיָרִיב, וְיָכִין. 
<B>א ט,יא</B> וַעֲזַרְיָה בֶן-חִלְקִיָּה בֶּן-מְשֻׁלָּם בֶּן-צָדוֹק, בֶּן-מְרָיוֹת בֶּן-אֲחִיטוּב, נְגִיד, בֵּית הָאֱלֹהִים.  {ס} 
<B>א ט,יב</B> וַעֲדָיָה, בֶּן-יְרֹחָם, בֶּן-פַּשְׁחוּר, בֶּן-מַלְכִּיָּה; וּמַעְשַׂי בֶּן-עֲדִיאֵל בֶּן-יַחְזֵרָה בֶּן-מְשֻׁלָּם בֶּן-מְשִׁלֵּמִית, בֶּן-אִמֵּר. 
<B>א ט,יג</B> וַאֲחֵיהֶם, רָאשִׁים לְבֵית אֲבוֹתָם, אֶלֶף, וּשְׁבַע מֵאוֹת וְשִׁשִּׁים--גִּבּוֹרֵי חֵיל, מְלֶאכֶת עֲבוֹדַת בֵּית-הָאֱלֹהִים. 
<B>א ט,יד</B> וּמִן-הַלְוִיִּם:  שְׁמַעְיָה בֶן-חַשּׁוּב בֶּן-עַזְרִיקָם בֶּן-חֲשַׁבְיָה, מִן-בְּנֵי מְרָרִי. 
<B>א ט,טו</B> וּבַקְבַּקַּר חֶרֶשׁ, וְגָלָל; וּמַתַּנְיָה, בֶּן-מִיכָא, בֶּן-זִכְרִי, בֶּן-אָסָף. 
<B>א ט,טז</B> וְעֹבַדְיָה, בֶּן-שְׁמַעְיָה, בֶּן-גָּלָל, בֶּן-יְדוּתוּן; וּבֶרֶכְיָה בֶן-אָסָא בֶּן-אֶלְקָנָה, הַיּוֹשֵׁב בְּחַצְרֵי נְטוֹפָתִי. 
<B>א ט,יז</B> וְהַשֹּׁעֲרִים שַׁלּוּם וְעַקּוּב, וְטַלְמֹן וַאֲחִימָן; וַאֲחִיהֶם שַׁלּוּם, הָרֹאשׁ. 
<B>א ט,יח</B> וְעַד-הֵנָּה, בְּשַׁעַר הַמֶּלֶךְ מִזְרָחָה; הֵמָּה, הַשֹּׁעֲרִים, לְמַחֲנוֹת, בְּנֵי לֵוִי. 
<B>א ט,יט</B> וְשַׁלּוּם בֶּן-קוֹרֵא בֶּן-אֶבְיָסָף בֶּן-קֹרַח וְאֶחָיו לְבֵית-אָבִיו הַקָּרְחִים, עַל מְלֶאכֶת הָעֲבוֹדָה, שֹׁמְרֵי הַסִּפִּים, לָאֹהֶל; וַאֲבֹתֵיהֶם עַל-מַחֲנֵה יְהוָה, שֹׁמְרֵי הַמָּבוֹא. 
<B>א ט,כ</B> וּפִינְחָס בֶּן-אֶלְעָזָר, נָגִיד הָיָה עֲלֵיהֶם לְפָנִים--יְהוָה עִמּוֹ. 
<B>א ט,כא</B> זְכַרְיָה בֶּן מְשֶׁלֶמְיָה, שֹׁעֵר פֶּתַח לְאֹהֶל מוֹעֵד. 
<B>א ט,כב</B> כֻּלָּם הַבְּרוּרִים לְשֹׁעֲרִים בַּסִּפִּים, מָאתַיִם וּשְׁנֵים עָשָׂר; הֵמָּה בְחַצְרֵיהֶם הִתְיַחְשָׂם, הֵמָּה יִסַּד דָּוִיד וּשְׁמוּאֵל הָרֹאֶה בֶּאֱמוּנָתָם. 
<B>א ט,כג</B> וְהֵם וּבְנֵיהֶם עַל-הַשְּׁעָרִים לְבֵית-יְהוָה, לְבֵית הָאֹהֶל--לְמִשְׁמָרוֹת. 
<B>א ט,כד</B> לְאַרְבַּע רוּחוֹת, יִהְיוּ הַשֹּׁעֲרִים:  מִזְרָח יָמָּה, צָפוֹנָה וָנֶגְבָּה. 
<B>א ט,כה</B> וַאֲחֵיהֶם בְּחַצְרֵיהֶם לָבוֹא לְשִׁבְעַת הַיָּמִים, מֵעֵת אֶל-עֵת--עִם-אֵלֶּה. 
<B>א ט,כו</B> כִּי בֶאֱמוּנָה הֵמָּה, אַרְבַּעַת גִּבֹּרֵי הַשֹּׁעֲרִים--הֵם, הַלְוִיִּם; וְהָיוּ, עַל-הַלְּשָׁכוֹת, וְעַל הָאֹצְרוֹת, בֵּית הָאֱלֹהִים. 
<B>א ט,כז</B> וּסְבִיבוֹת בֵּית-הָאֱלֹהִים, יָלִינוּ:  כִּי-עֲלֵיהֶם מִשְׁמֶרֶת, וְהֵם עַל-הַמַּפְתֵּחַ וְלַבֹּקֶר לַבֹּקֶר. 
<B>א ט,כח</B> וּמֵהֶם, עַל-כְּלֵי הָעֲבוֹדָה:  כִּי-בְמִסְפָּר יְבִיאוּם, וּבְמִסְפָּר יוֹצִיאוּם. 
<B>א ט,כט</B> וּמֵהֶם, מְמֻנִּים עַל-הַכֵּלִים, וְעַל, כָּל-כְּלֵי הַקֹּדֶשׁ; וְעַל-הַסֹּלֶת וְהַיַּיִן וְהַשֶּׁמֶן, וְהַלְּבוֹנָה וְהַבְּשָׂמִים. 
<B>א ט,ל</B> וּמִן-בְּנֵי, הַכֹּהֲנִים, רֹקְחֵי הַמִּרְקַחַת, לַבְּשָׂמִים. 
<B>א ט,לא</B> וּמַתִּתְיָה, מִן-הַלְוִיִּם, הוּא הַבְּכוֹר, לְשַׁלֻּם הַקָּרְחִי--בֶּאֱמוּנָה, עַל מַעֲשֵׂה הַחֲבִתִּים. 
<B>א ט,לב</B> וּמִן-בְּנֵי הַקְּהָתִי מִן-אֲחֵיהֶם, עַל-לֶחֶם הַמַּעֲרָכֶת, לְהָכִין, שַׁבַּת שַׁבָּת. 
<B>א ט,לג</B> וְאֵלֶּה הַמְשֹׁרְרִים רָאשֵׁי אָבוֹת לַלְוִיִּם, בַּלְּשָׁכֹת--פטירים (פְּטוּרִים):  כִּי-יוֹמָם וָלַיְלָה עֲלֵיהֶם, בַּמְּלָאכָה. 
<B>א ט,לד</B> אֵלֶּה רָאשֵׁי הָאָבוֹת לַלְוִיִּם לְתֹלְדוֹתָם, רָאשִׁים; אֵלֶּה, יָשְׁבוּ בִירוּשָׁלִָם.  {ס} 
<B>א ט,לה</B> וּבְגִבְעוֹן יָשְׁבוּ אֲבִי-גִבְעוֹן, יעואל (יְעִיאֵל); וְשֵׁם אִשְׁתּוֹ, מַעֲכָה. 
<B>א ט,לו</B> וּבְנוֹ הַבְּכוֹר, עַבְדּוֹן; וְצוּר וְקִישׁ, וּבַעַל וְנֵר וְנָדָב. 
<B>א ט,לז</B> וּגְדוֹר וְאַחְיוֹ, וּזְכַרְיָה וּמִקְלוֹת. 
<B>א ט,לח</B> וּמִקְלוֹת, הוֹלִיד אֶת-שִׁמְאָם; וְאַף-הֵם, נֶגֶד אֲחֵיהֶם יָשְׁבוּ בִירוּשָׁלִַם--עִם-אֲחֵיהֶם.  {ס} 
<B>א ט,לט</B> וְנֵר הוֹלִיד אֶת-קִישׁ, וְקִישׁ הוֹלִיד אֶת-שָׁאוּל; וְשָׁאוּל, הוֹלִיד אֶת-יְהוֹנָתָן וְאֶת-מַלְכִּישׁוּעַ, וְאֶת-אֲבִינָדָב, וְאֶת-אֶשְׁבָּעַל. 
<B>א ט,מ</B> וּבֶן-יְהוֹנָתָן, מְרִיב בָּעַל; וּמְרִי-בַעַל, הוֹלִיד אֶת-מִיכָה. 
<B>א ט,מא</B> וּבְנֵי, מִיכָה--פִּיתֹן וָמֶלֶךְ, וְתַחְרֵעַ. 
<B>א ט,מב</B> וְאָחָז, הוֹלִיד אֶת-יַעְרָה, וְיַעְרָה הוֹלִיד אֶת-עָלֶמֶת וְאֶת-עַזְמָוֶת, וְאֶת-זִמְרִי; וְזִמְרִי, הוֹלִיד אֶת-מוֹצָא. 
<B>א ט,מג</B> וּמוֹצָא, הוֹלִיד אֶת-בִּנְעָא; וּרְפָיָה בְנוֹ אֶלְעָשָׂה בְנוֹ, אָצֵל בְּנוֹ. 
<B>א ט,מד</B> וּלְאָצֵל, שִׁשָּׁה בָנִים, וְאֵלֶּה שְׁמוֹתָם עַזְרִיקָם בֹּכְרוּ וְיִשְׁמָעֵאל וּשְׁעַרְיָה, וְעֹבַדְיָה וְחָנָן; אֵלֶּה, בְּנֵי אָצַל.  {פ}<BR>
<B>א י,א</B> וּפְלִשְׁתִּים, נִלְחֲמוּ בְיִשְׂרָאֵל; וַיָּנָס אִישׁ-יִשְׂרָאֵל מִפְּנֵי פְלִשְׁתִּים, וַיִּפְּלוּ חֲלָלִים בְּהַר גִּלְבֹּעַ. 
<B>א י,ב</B> וַיַּדְבְּקוּ פְלִשְׁתִּים, אַחֲרֵי שָׁאוּל וְאַחֲרֵי בָנָיו; וַיַּכּוּ פְלִשְׁתִּים, אֶת-יוֹנָתָן וְאֶת-אֲבִינָדָב וְאֶת-מַלְכִּישׁוּעַ--בְּנֵי שָׁאוּל. 
<B>א י,ג</B> וַתִּכְבַּד הַמִּלְחָמָה עַל-שָׁאוּל, וַיִּמְצָאֻהוּ הַמּוֹרִים בַּקָּשֶׁת; וַיָּחֶל, מִן-הַיּוֹרִים. 
<B>א י,ד</B> וַיֹּאמֶר שָׁאוּל אֶל-נֹשֵׂא כֵלָיו שְׁלֹף חַרְבְּךָ וְדָקְרֵנִי בָהּ, פֶּן-יָבֹאוּ הָעֲרֵלִים הָאֵלֶּה וְהִתְעַלְּלוּ-בִי, וְלֹא אָבָה נֹשֵׂא כֵלָיו, כִּי יָרֵא מְאֹד;  {ס}  וַיִּקַּח שָׁאוּל אֶת-הַחֶרֶב, וַיִּפֹּל עָלֶיהָ. 
<B>א י,ה</B> וַיַּרְא נֹשֵׂא-כֵלָיו, כִּי מֵת שָׁאוּל; וַיִּפֹּל גַּם-הוּא עַל-הַחֶרֶב, וַיָּמֹת.  {ס} 
<B>א י,ו</B> וַיָּמָת שָׁאוּל וּשְׁלֹשֶׁת בָּנָיו, וְכָל-בֵּיתוֹ יַחְדָּו מֵתוּ. 
<B>א י,ז</B> וַיִּרְאוּ כָּל-אִישׁ יִשְׂרָאֵל אֲשֶׁר-בָּעֵמֶק, כִּי נָסוּ, וְכִי-מֵתוּ, שָׁאוּל וּבָנָיו; וַיַּעַזְבוּ עָרֵיהֶם, וַיָּנֻסוּ, וַיָּבֹאוּ פְלִשְׁתִּים, וַיֵּשְׁבוּ בָּהֶם.  {ס} 
<B>א י,ח</B> וַיְהִי, מִמָּחֳרָת, וַיָּבֹאוּ פְלִשְׁתִּים, לְפַשֵּׁט אֶת-הַחֲלָלִים; וַיִּמְצְאוּ אֶת-שָׁאוּל וְאֶת-בָּנָיו, נֹפְלִים בְּהַר גִּלְבֹּעַ. 
<B>א י,ט</B> וַיַּפְשִׁיטֻהוּ--וַיִּשְׂאוּ אֶת-רֹאשׁוֹ, וְאֶת-כֵּלָיו; וַיְשַׁלְּחוּ בְאֶרֶץ-פְּלִשְׁתִּים סָבִיב, לְבַשֵּׂר אֶת-עֲצַבֵּיהֶם--וְאֶת-הָעָם. 
<B>א י,י</B> וַיָּשִׂימוּ, אֶת-כֵּלָיו, בֵּית, אֱלֹהֵיהֶם; וְאֶת-גֻּלְגָּלְתּוֹ תָקְעוּ, בֵּית דָּגוֹן.  {ס} 
<B>א י,יא</B> וַיִּשְׁמְעוּ, כֹּל יָבֵישׁ גִּלְעָד, אֵת כָּל-אֲשֶׁר-עָשׂוּ פְלִשְׁתִּים, לְשָׁאוּל. 
<B>א י,יב</B> וַיָּקוּמוּ, כָּל-אִישׁ חַיִל, וַיִּשְׂאוּ אֶת-גּוּפַת שָׁאוּל וְאֵת גּוּפֹת בָּנָיו, וַיְבִיאוּם יָבֵישָׁה; וַיִּקְבְּרוּ אֶת-עַצְמוֹתֵיהֶם תַּחַת הָאֵלָה, בְּיָבֵשׁ, וַיָּצוּמוּ, שִׁבְעַת יָמִים. 
<B>א י,יג</B> וַיָּמָת שָׁאוּל, בְּמַעֲלוֹ אֲשֶׁר מָעַל בַּיהוָה, עַל-דְּבַר יְהוָה, אֲשֶׁר לֹא-שָׁמָר; וְגַם-לִשְׁאוֹל בָּאוֹב, לִדְרוֹשׁ. 
<B>א י,יד</B> וְלֹא-דָרַשׁ בַּיהוָה, וַיְמִיתֵהוּ; וַיַּסֵּב, אֶת-הַמְּלוּכָה, לְדָוִיד, בֶּן-יִשָׁי.  {פ}<BR>
<B>א יא,א</B> וַיִּקָּבְצוּ כָל-יִשְׂרָאֵל אֶל-דָּוִיד, חֶבְרוֹנָה לֵאמֹר:  הִנֵּה עַצְמְךָ וּבְשָׂרְךָ, אֲנָחְנוּ. 
<B>א יא,ב</B> גַּם-תְּמוֹל גַּם-שִׁלְשׁוֹם, גַּם בִּהְיוֹת שָׁאוּל מֶלֶךְ--אַתָּה הַמּוֹצִיא וְהַמֵּבִיא, אֶת-יִשְׂרָאֵל; וַיֹּאמֶר יְהוָה אֱלֹהֶיךָ לְךָ, אַתָּה תִרְעֶה אֶת-עַמִּי אֶת-יִשְׂרָאֵל, וְאַתָּה תִּהְיֶה נָגִיד, עַל עַמִּי יִשְׂרָאֵל. 
<B>א יא,ג</B> וַיָּבֹאוּ כָּל-זִקְנֵי יִשְׂרָאֵל אֶל-הַמֶּלֶךְ, חֶבְרוֹנָה, וַיִּכְרֹת לָהֶם דָּוִיד בְּרִית בְּחֶבְרוֹן, לִפְנֵי יְהוָה; וַיִּמְשְׁחוּ אֶת-דָּוִיד לְמֶלֶךְ עַל-יִשְׂרָאֵל, כִּדְבַר יְהוָה בְּיַד-שְׁמוּאֵל.  {ס} 
<B>א יא,ד</B> וַיֵּלֶךְ דָּוִיד וְכָל-יִשְׂרָאֵל יְרוּשָׁלִַם, הִיא יְבוּס; וְשָׁם, הַיְבוּסִי, יֹשְׁבֵי, הָאָרֶץ. 
<B>א יא,ה</B> וַיֹּאמְרוּ יֹשְׁבֵי יְבוּס, לְדָוִיד, לֹא תָבוֹא, הֵנָּה; וַיִּלְכֹּד דָּוִיד אֶת-מְצֻדַת צִיּוֹן, הִיא עִיר דָּוִיד. 
<B>א יא,ו</B> וַיֹּאמֶר דָּוִיד--כָּל-מַכֵּה יְבוּסִי בָּרִאשׁוֹנָה, יִהְיֶה לְרֹאשׁ וּלְשָׂר; וַיַּעַל בָּרִאשׁוֹנָה יוֹאָב בֶּן-צְרוּיָה, וַיְהִי לְרֹאשׁ. 
<B>א יא,ז</B> וַיֵּשֶׁב דָּוִיד, בַּמְצָד; עַל-כֵּן קָרְאוּ-לוֹ, עִיר דָּוִיד. 
<B>א יא,ח</B> וַיִּבֶן הָעִיר מִסָּבִיב, מִן-הַמִּלּוֹא וְעַד-הַסָּבִיב; וְיוֹאָב, יְחַיֶּה אֶת-שְׁאָר הָעִיר. 
<B>א יא,ט</B> וַיֵּלֶךְ דָּוִיד, הָלוֹךְ וְגָדוֹל; וַיהוָה צְבָאוֹת, עִמּוֹ.  {פ}<BR>
<B>א יא,י</B> וְאֵלֶּה רָאשֵׁי הַגִּבֹּרִים אֲשֶׁר לְדָוִיד, הַמִּתְחַזְּקִים עִמּוֹ בְמַלְכוּתוֹ עִם-כָּל-יִשְׂרָאֵל לְהַמְלִיכוֹ--כִּדְבַר יְהוָה, עַל-יִשְׂרָאֵל.  {ס} 
<B>א יא,יא</B> וְאֵלֶּה מִסְפַּר הַגִּבֹּרִים, אֲשֶׁר לְדָוִיד:  יָשָׁבְעָם בֶּן-חַכְמוֹנִי, רֹאשׁ השלושים (הַשָּׁלִישִׁים)--הוּא-עוֹרֵר אֶת-חֲנִיתוֹ עַל-שְׁלֹשׁ-מֵאוֹת חָלָל, בְּפַעַם אֶחָת. 
<B>א יא,יב</B> וְאַחֲרָיו אֶלְעָזָר בֶּן-דּוֹדוֹ, הָאֲחוֹחִי; הוּא, בִּשְׁלוֹשָׁה הַגִּבֹּרִים. 
<B>א יא,יג</B> הוּא-הָיָה עִם-דָּוִיד בַּפַּס דַּמִּים, וְהַפְּלִשְׁתִּים נֶאֶסְפוּ-שָׁם לַמִּלְחָמָה, וַתְּהִי חֶלְקַת הַשָּׂדֶה, מְלֵאָה שְׂעוֹרִים; וְהָעָם נָסוּ, מִפְּנֵי פְלִשְׁתִּים. 
<B>א יא,יד</B> וַיִּתְיַצְּבוּ בְתוֹךְ-הַחֶלְקָה וַיַּצִּילוּהָ, וַיַּכּוּ אֶת-פְּלִשְׁתִּים; וַיּוֹשַׁע יְהוָה, תְּשׁוּעָה גְדוֹלָה. 
<B>א יא,טו</B> וַיֵּרְדוּ שְׁלוֹשָׁה מִן-הַשְּׁלוֹשִׁים רֹאשׁ עַל-הַצֻּר, אֶל-דָּוִיד--אֶל-מְעָרַת, עֲדֻלָּם; וּמַחֲנֵה פְלִשְׁתִּים, חֹנָה בְּעֵמֶק רְפָאִים. 
<B>א יא,טז</B> וְדָוִיד, אָז בַּמְּצוּדָה; וּנְצִיב פְּלִשְׁתִּים, אָז בְּבֵית לָחֶם. 
<B>א יא,יז</B> וַיִּתְאָו דָּוִיד, וַיֹּאמַר:  מִי יַשְׁקֵנִי מַיִם, מִבּוֹר בֵּית-לֶחֶם אֲשֶׁר בַּשָּׁעַר. 
<B>א יא,יח</B> וַיִּבְקְעוּ הַשְּׁלֹשָׁה בְּמַחֲנֵה פְלִשְׁתִּים, וַיִּשְׁאֲבוּ-מַיִם מִבּוֹר בֵּית-לֶחֶם אֲשֶׁר בַּשַּׁעַר, וַיִּשְׂאוּ, וַיָּבִאוּ אֶל-דָּוִיד; וְלֹא-אָבָה דָוִיד לִשְׁתּוֹתָם, וַיְנַסֵּךְ אֹתָם לַיהוָה. 
<B>א יא,יט</B> וַיֹּאמֶר חָלִילָה לִּי מֵאֱלֹהַי מֵעֲשׂוֹת זֹאת, הֲדַם הָאֲנָשִׁים הָאֵלֶּה אֶשְׁתֶּה בְנַפְשׁוֹתָם כִּי בְנַפְשׁוֹתָם הֱבִיאוּם, וְלֹא אָבָה, לִשְׁתּוֹתָם; אֵלֶּה עָשׂוּ, שְׁלֹשֶׁת הַגִּבּוֹרִים. 
<B>א יא,כ</B> וְאַבְשַׁי אֲחִי-יוֹאָב, הוּא הָיָה רֹאשׁ הַשְּׁלוֹשָׁה, וְהוּא עוֹרֵר אֶת-חֲנִיתוֹ, עַל-שְׁלֹשׁ מֵאוֹת חָלָל; ולא- (וְלוֹ-) שֵׁם, בַּשְּׁלוֹשָׁה. 
<B>א יא,כא</B> מִן-הַשְּׁלוֹשָׁה בַשְּׁנַיִם נִכְבָּד, וַיְהִי לָהֶם לְשָׂר; וְעַד-הַשְּׁלוֹשָׁה, לֹא-בָא.  {ס} 
<B>א יא,כב</B> בְּנָיָה בֶן-יְהוֹיָדָע בֶּן-אִישׁ-חַיִל רַב-פְּעָלִים, מִן-קַבְצְאֵל; הוּא הִכָּה, אֵת שְׁנֵי אֲרִיאֵל מוֹאָב, וְהוּא יָרַד וְהִכָּה אֶת-הָאֲרִי בְּתוֹךְ הַבּוֹר, בְּיוֹם הַשָּׁלֶג. 
<B>א יא,כג</B> וְהוּא-הִכָּה אֶת-הָאִישׁ הַמִּצְרִי אִישׁ מִדָּה חָמֵשׁ בָּאַמָּה, וּבְיַד הַמִּצְרִי חֲנִית כִּמְנוֹר אֹרְגִים, וַיֵּרֶד אֵלָיו, בַּשָּׁבֶט; וַיִּגְזֹל אֶת-הַחֲנִית מִיַּד הַמִּצְרִי, וַיַּהַרְגֵהוּ בַּחֲנִיתוֹ. 
<B>א יא,כד</B> אֵלֶּה עָשָׂה, בְּנָיָהוּ בֶּן-יְהוֹיָדָע; וְלוֹ-שֵׁם, בִּשְׁלוֹשָׁה הַגִּבֹּרִים. 
<B>א יא,כה</B> מִן-הַשְּׁלוֹשִׁים, הִנּוֹ נִכְבָּד הוּא, וְאֶל-הַשְּׁלֹשָׁה, לֹא-בָא; וַיְשִׂימֵהוּ דָוִיד, עַל-מִשְׁמַעְתּוֹ.  {ס} 
<B>א יא,כו</B> וְגִבּוֹרֵי, הַחֲיָלִים:  עֲשָׂהאֵל  {ר}<BR> אֲחִי יוֹאָב,  {ס}  אֶלְחָנָן בֶּן-דּוֹדוֹ מִבֵּית לָחֶם.  {ס} 
<B>א יא,כז</B> שַׁמּוֹת,  {ר}<BR> הַהֲרוֹרִי,  {ס}  חֶלֶץ, הַפְּלוֹנִי.  {ס} 
<B>א יא,כח</B> עִירָא בֶן-עִקֵּשׁ  {ר}<BR> הַתְּקוֹעִי,  {ס}  אֲבִיעֶזֶר הָעַנְּתוֹתִי.  {ס} 
<B>א יא,כט</B> סִבְּכַי,  {ר}<BR> הַחֻשָׁתִי,  {ס}  עִילַי, הָאֲחוֹחִי.  {ס} 
<B>א יא,ל</B> מַהְרַי,  {ר}<BR> הַנְּטֹפָתִי,  {ס}  חֵלֶד בֶּן-בַּעֲנָה, הַנְּטוֹפָתִי.  {ס} 
<B>א יא,לא</B> אִיתַי  {ר}<BR> בֶּן-רִיבַי, מִגִּבְעַת בְּנֵי בִנְיָמִן,  {ס}  בְּנָיָה, הַפִּרְעָתֹנִי.  {ס} 
<B>א יא,לב</B> חוּרַי  {ר}<BR> מִנַּחֲלֵי גָעַשׁ,  {ס}  אֲבִיאֵל הָעַרְבָתִי.  {ס} 
<B>א יא,לג</B> עַזְמָוֶת,  {ר}<BR> הַבַּחֲרוּמִי,  {ס}  אֶלְיַחְבָּא, הַשַּׁעַלְבֹנִי.  {ס} 
<B>א יא,לד</B> בְּנֵי, הָשֵׁם  {ר}<BR> הַגִּזוֹנִי,  {ס}  יוֹנָתָן בֶּן-שָׁגֵה, הַהֲרָרִי.  {ס} 
<B>א יא,לה</B> אֲחִיאָם  {ר}<BR> בֶּן-שָׂכָר הַהֲרָרִי,  {ס}  אֱלִיפַל בֶּן-אוּר.  {ס} 
<B>א יא,לו</B> חֵפֶר, הַמְּכֵרָתִי,  {ר}<BR> אֲחִיָּה, הַפְּלֹנִי.  {ס} 
<B>א יא,לז</B> חֶצְרוֹ, הַכַּרְמְלִי,  {ס}  נַעֲרַי,  {ר}<BR> בֶּן-אֶזְבָּי.  {ס} 
<B>א יא,לח</B> יוֹאֵל אֲחִי נָתָן,  {ס}  מִבְחָר בֶּן-  {ר}<BR> הַגְרִי.  {ס} 
<B>א יא,לט</B> צֶלֶק, הָעַמּוֹנִי; נַחְרַי, הַבֵּרֹתִי, נֹשֵׂא, כְּלֵי יוֹאָב בֶּן-  {ר}<BR> צְרוּיָה.  {ס} 
<B>א יא,מ</B> עִירָא, הַיִּתְרִי,  {ס}  גָּרֵב, הַיִּתְרִי.  {ס} 
<B>א יא,מא</B> אוּרִיָּה,  {ר}<BR> הַחִתִּי,  {ס}  זָבָד, בֶּן-אַחְלָי.  {ס} 
<B>א יא,מב</B> עֲדִינָא בֶן-שִׁיזָא הָראוּבֵנִי,  {ר}<BR> רֹאשׁ לָראוּבֵנִי--וְעָלָיו שְׁלֹשִׁים.  {ס} 
<B>א יא,מג</B> חָנָן, בֶּן-מַעֲכָה, וְיוֹשָׁפָט,  {ר}<BR> הַמִּתְנִי.  {ס} 
<B>א יא,מד</B> עֻזִּיָּא, הָעַשְׁתְּרָתִי;  {ס}  שָׁמָע, ויעואל (וִיעִיאֵל),  {ר}<BR> בְּנֵי, חוֹתָם הָעֲרֹעֵרִי.  {ס} 
<B>א יא,מה</B> יְדִיעֲאֵל, בֶּן-שִׁמְרִי, וְיֹחָא אָחִיו,  {ר}<BR> הַתִּיצִי.  {ס} 
<B>א יא,מו</B> אֱלִיאֵל, הַמַּחֲוִים, וִירִיבַי וְיוֹשַׁוְיָה, בְּנֵי אֶלְנָעַם;  {ס}  וְיִתְמָה,  {ר}<BR> הַמּוֹאָבִי. 
<B>א יא,מז</B> אֱלִיאֵל וְעוֹבֵד,  {ס}  וְיַעֲשִׂיאֵל הַמְּצֹבָיָה.  {פ}<BR>
<B>א יב,א</B> וְאֵלֶּה, הַבָּאִים אֶל-דָּוִיד לְצִיקְלַג, עוֹד עָצוּר, מִפְּנֵי שָׁאוּל בֶּן-קִישׁ; וְהֵמָּה, בַּגִּבּוֹרִים, עֹזְרֵי, הַמִּלְחָמָה. 
<B>א יב,ב</B> נֹשְׁקֵי קֶשֶׁת, מַיְמִינִים וּמַשְׂמִאלִים בָּאֲבָנִים, וּבַחִצִּים, בַּקָּשֶׁת--מֵאֲחֵי שָׁאוּל, מִבִּנְיָמִן. 
<B>א יב,ג</B> הָרֹאשׁ אֲחִיעֶזֶר וְיוֹאָשׁ, בְּנֵי הַשְּׁמָעָה הַגִּבְעָתִי, ויזואל (וִיזִיאֵל) וָפֶלֶט, בְּנֵי עַזְמָוֶת; וּבְרָכָה, וְיֵהוּא הָעַנְּתֹתִי. 
<B>א יב,ד</B> וְיִשְׁמַעְיָה הַגִּבְעוֹנִי גִּבּוֹר בַּשְּׁלֹשִׁים, וְעַל-הַשְּׁלֹשִׁים. 
<B>א יב,ה</B> וְיִרְמְיָה וְיַחֲזִיאֵל וְיוֹחָנָן, וְיוֹזָבָד הַגְּדֵרָתִי.  {ס} 
<B>א יב,ו</B> אֶלְעוּזַי וִירִימוֹת וּבְעַלְיָה וּשְׁמַרְיָהוּ, וּשְׁפַטְיָהוּ החריפי (הַחֲרוּפִי). 
<B>א יב,ז</B> אֶלְקָנָה וְיִשִּׁיָּהוּ וַעֲזַרְאֵל וְיוֹעֶזֶר, וְיָשָׁבְעָם--הַקָּרְחִים. 
<B>א יב,ח</B> וְיוֹעֵאלָה וּזְבַדְיָה בְּנֵי יְרֹחָם, מִן-הַגְּדוֹר. 
<B>א יב,ט</B> וּמִן-הַגָּדִי נִבְדְּלוּ אֶל-דָּוִיד לַמְצַד מִדְבָּרָה גִּבֹּרֵי הַחַיִל, אַנְשֵׁי צָבָא לַמִּלְחָמָה--עֹרְכֵי צִנָּה, וָרֹמַח; וּפְנֵי אַרְיֵה פְּנֵיהֶם, וְכִצְבָאיִם עַל-הֶהָרִים לְמַהֵר. 
<B>א יב,י</B> עֵזֶר, הָרֹאשׁ; עֹבַדְיָה, הַשֵּׁנִי, אֱלִיאָב, הַשְּׁלִשִׁי. 
<B>א יב,יא</B> מִשְׁמַנָּה, הָרְבִיעִי, יִרְמְיָה, הַחֲמִשִׁי. 
<B>א יב,יב</B> עַתַּי, הַשִּׁשִּׁי, אֱלִיאֵל, הַשְּׁבִעִי. 
<B>א יב,יג</B> יוֹחָנָן, הַשְּׁמִינִי, אֶלְזָבָד, הַתְּשִׁיעִי. 
<B>א יב,יד</B> יִרְמְיָהוּ, הָעֲשִׂירִי, מַכְבַּנַּי, עַשְׁתֵּי עָשָׂר.  {ס} 
<B>א יב,טו</B> אֵלֶּה מִבְּנֵי-גָד, רָאשֵׁי הַצָּבָא; אֶחָד לְמֵאָה הַקָּטָן, וְהַגָּדוֹל לְאָלֶף. 
<B>א יב,טז</B> אֵלֶּה הֵם, אֲשֶׁר עָבְרוּ אֶת-הַיַּרְדֵּן בַּחֹדֶשׁ הָרִאשׁוֹן, וְהוּא מְמַלֵּא, עַל-כָּל-גדיתיו (גְּדוֹתָיו); וַיַּבְרִיחוּ, אֶת-כָּל-הָעֲמָקִים, לַמִּזְרָח, וְלַמַּעֲרָב.  {פ}<BR>
<B>א יב,יז</B> וַיָּבֹאוּ, מִן-בְּנֵי בִנְיָמִן וִיהוּדָה, עַד-לַמְצָד, לְדָוִיד. 
<B>א יב,יח</B> וַיֵּצֵא דָוִיד, לִפְנֵיהֶם, וַיַּעַן וַיֹּאמֶר לָהֶם, אִם-לְשָׁלוֹם בָּאתֶם אֵלַי לְעָזְרֵנִי יִהְיֶה-לִּי עֲלֵיכֶם לֵבָב לְיָחַד; וְאִם-לְרַמּוֹתַנִי לְצָרַי, בְּלֹא חָמָס בְּכַפַּי, יֵרֶא אֱלֹהֵי אֲבוֹתֵינוּ, וְיוֹכַח.  {ס} 
<B>א יב,יט</B> וְרוּחַ לָבְשָׁה, אֶת-עֲמָשַׂי רֹאשׁ השלושים (הַשָּׁלִישִׁים), לְךָ דָוִיד וְעִמְּךָ בֶן-יִשַׁי, שָׁלוֹם שָׁלוֹם לְךָ וְשָׁלוֹם לְעֹזְרֶךָ כִּי עֲזָרְךָ אֱלֹהֶיךָ; וַיְקַבְּלֵם דָּוִיד, וַיִּתְּנֵם בְּרָאשֵׁי הַגְּדוּד.  {פ}<BR>
<B>א יב,כ</B> וּמִמְּנַשֶּׁה נָפְלוּ עַל-דָּוִיד, בְּבֹאוֹ עִם-פְּלִשְׁתִּים עַל-שָׁאוּל לַמִּלְחָמָה--וְלֹא עֲזָרֻם:  כִּי בְעֵצָה, שִׁלְּחֻהוּ סַרְנֵי פְלִשְׁתִּים לֵאמֹר, בְּרָאשֵׁינוּ, יִפּוֹל אֶל-אֲדֹנָיו שָׁאוּל. 
<B>א יב,כא</B> בְּלֶכְתּוֹ אֶל-צִיקְלַג, נָפְלוּ עָלָיו מִמְּנַשֶּׁה עַדְנַח וְיוֹזָבָד וִידִיעֲאֵל וּמִיכָאֵל וְיוֹזָבָד, וֶאֱלִיהוּא, וְצִלְּתָי:  רָאשֵׁי הָאֲלָפִים, אֲשֶׁר לִמְנַשֶּׁה. 
<B>א יב,כב</B> וְהֵמָּה, עָזְרוּ עִם-דָּוִיד עַל-הַגְּדוּד, כִּי-גִבּוֹרֵי חַיִל, כֻּלָּם; וַיִּהְיוּ שָׂרִים, בַּצָּבָא. 
<B>א יב,כג</B> כִּי לְעֶת-יוֹם בְּיוֹם, יָבֹאוּ עַל-דָּוִיד לְעָזְרוֹ--עַד-לְמַחֲנֶה גָדוֹל, כְּמַחֲנֵה אֱלֹהִים.  {פ}<BR>
<B>א יב,כד</B> וְאֵלֶּה מִסְפְּרֵי רָאשֵׁי הֶחָלוּץ, לַצָּבָא, בָּאוּ עַל-דָּוִיד, חֶבְרוֹנָה:  לְהָסֵב מַלְכוּת שָׁאוּל, אֵלָיו--כְּפִי יְהוָה.  {ס} 
<B>א יב,כה</B> בְּנֵי יְהוּדָה, נֹשְׂאֵי צִנָּה וָרֹמַח--שֵׁשֶׁת אֲלָפִים וּשְׁמוֹנֶה מֵאוֹת, חֲלוּצֵי צָבָא.  {ס} 
<B>א יב,כו</B> מִן-בְּנֵי שִׁמְעוֹן, גִּבּוֹרֵי חַיִל לַצָּבָא--שִׁבְעַת אֲלָפִים, וּמֵאָה.  {ס} 
<B>א יב,כז</B> מִן-בְּנֵי, הַלֵּוִי--אַרְבַּעַת אֲלָפִים, וְשֵׁשׁ מֵאוֹת.  {ס} 
<B>א יב,כח</B> וִיהוֹיָדָע, הַנָּגִיד לְאַהֲרֹן; וְעִמּוֹ, שְׁלֹשֶׁת אֲלָפִים וּשְׁבַע מֵאוֹת.  {ס} 
<B>א יב,כט</B> וְצָדוֹק נַעַר, גִּבּוֹר חָיִל; וּבֵית-אָבִיו שָׂרִים, עֶשְׂרִים וּשְׁנָיִם.  {ס} 
<B>א יב,ל</B> וּמִן-בְּנֵי בִנְיָמִן אֲחֵי שָׁאוּל, שְׁלֹשֶׁת אֲלָפִים; וְעַד-הֵנָּה, מַרְבִּיתָם, שֹׁמְרִים, מִשְׁמֶרֶת בֵּית שָׁאוּל.  {ס} 
<B>א יב,לא</B> וּמִן-בְּנֵי אֶפְרַיִם, עֶשְׂרִים אֶלֶף וּשְׁמוֹנֶה מֵאוֹת--גִּבּוֹרֵי חַיִל, אַנְשֵׁי שֵׁמוֹת לְבֵית אֲבוֹתָם.  {ס} 
<B>א יב,לב</B> וּמֵחֲצִי מַטֵּה מְנַשֶּׁה, שְׁמוֹנָה עָשָׂר אָלֶף, אֲשֶׁר נִקְּבוּ בְּשֵׁמוֹת, לָבוֹא לְהַמְלִיךְ אֶת-דָּוִיד.  {ס} 
<B>א יב,לג</B> וּמִבְּנֵי יִשָּׂשכָר, יוֹדְעֵי בִינָה לַעִתִּים, לָדַעַת, מַה-יַּעֲשֶׂה יִשְׂרָאֵל--רָאשֵׁיהֶם מָאתַיִם, וְכָל-אֲחֵיהֶם עַל-פִּיהֶם.  {ס} 
<B>א יב,לד</B> מִזְּבֻלוּן יוֹצְאֵי צָבָא, עֹרְכֵי מִלְחָמָה בְּכָל-כְּלֵי מִלְחָמָה--חֲמִשִּׁים אָלֶף:  וְלַעֲדֹר, בְּלֹא-לֵב וָלֵב.  {ס} 
<B>א יב,לה</B> וּמִנַּפְתָּלִי, שָׂרִים אָלֶף; וְעִמָּהֶם בְּצִנָּה וַחֲנִית, שְׁלֹשִׁים וְשִׁבְעָה אָלֶף.  {ס} 
<B>א יב,לו</B> וּמִן-הַדָּנִי עֹרְכֵי מִלְחָמָה, עֶשְׂרִים-וּשְׁמוֹנָה אֶלֶף וְשֵׁשׁ מֵאוֹת.  {ס} 
<B>א יב,לז</B> וּמֵאָשֵׁר, יוֹצְאֵי צָבָא לַעֲרֹךְ מִלְחָמָה--אַרְבָּעִים אָלֶף.  {ס} 
<B>א יב,לח</B> וּמֵעֵבֶר לַיַּרְדֵּן מִן-הָראוּבֵנִי וְהַגָּדִי וַחֲצִי שֵׁבֶט מְנַשֶּׁה, בְּכֹל כְּלֵי צְבָא מִלְחָמָה--מֵאָה וְעֶשְׂרִים, אָלֶף.  {ס} 
<B>א יב,לט</B> כָּל-אֵלֶּה אַנְשֵׁי מִלְחָמָה, עֹדְרֵי מַעֲרָכָה, בְּלֵבָב שָׁלֵם בָּאוּ חֶבְרוֹנָה, לְהַמְלִיךְ אֶת-דָּוִיד עַל-כָּל-יִשְׂרָאֵל; וְגַם כָּל-שֵׁרִית יִשְׂרָאֵל, לֵב אֶחָד--לְהַמְלִיךְ אֶת-דָּוִיד. 
<B>א יב,מ</B> וַיִּהְיוּ-שָׁם עִם-דָּוִיד יָמִים שְׁלוֹשָׁה, אֹכְלִים וְשׁוֹתִים:  כִּי-הֵכִינוּ לָהֶם, אֲחֵיהֶם. 
<B>א יב,מא</B> וְגַם הַקְּרוֹבִים-אֲלֵיהֶם עַד-יִשָּׂשכָר וּזְבֻלוּן וְנַפְתָּלִי, מְבִיאִים לֶחֶם בַּחֲמוֹרִים וּבַגְּמַלִּים וּבַפְּרָדִים וּבַבָּקָר מַאֲכָל קֶמַח דְּבֵלִים וְצִמּוּקִים וְיַיִן-וְשֶׁמֶן וּבָקָר וְצֹאן--לָרֹב:  כִּי שִׂמְחָה, בְּיִשְׂרָאֵל.  {פ}<BR>
<B>א יג,א</B> וַיִּוָּעַץ דָּוִיד, עִם-שָׂרֵי הָאֲלָפִים וְהַמֵּאוֹת--לְכָל-נָגִיד. 
<B>א יג,ב</B> וַיֹּאמֶר דָּוִיד לְכֹל קְהַל יִשְׂרָאֵל, אִם-עֲלֵיכֶם טוֹב וּמִן-יְהוָה אֱלֹהֵינוּ נִפְרְצָה נִשְׁלְחָה עַל-אַחֵינוּ הַנִּשְׁאָרִים בְּכֹל אַרְצוֹת יִשְׂרָאֵל, וְעִמָּהֶם הַכֹּהֲנִים וְהַלְוִיִּם, בְּעָרֵי מִגְרְשֵׁיהֶם; וְיִקָּבְצוּ, אֵלֵינוּ. 
<B>א יג,ג</B> וְנָסֵבָּה אֶת-אֲרוֹן אֱלֹהֵינוּ, אֵלֵינוּ:  כִּי-לֹא דְרַשְׁנֻהוּ, בִּימֵי שָׁאוּל. 
<B>א יג,ד</B> וַיֹּאמְרוּ כָל-הַקָּהָל, לַעֲשׂוֹת כֵּן:  כִּי-יָשַׁר הַדָּבָר, בְּעֵינֵי כָל-הָעָם. 
<B>א יג,ה</B> וַיַּקְהֵל דָּוִיד אֶת-כָּל-יִשְׂרָאֵל, מִן-שִׁיחוֹר מִצְרַיִם וְעַד-לְבוֹא חֲמָת, לְהָבִיא אֶת-אֲרוֹן הָאֱלֹהִים, מִקִּרְיַת יְעָרִים. 
<B>א יג,ו</B> וַיַּעַל דָּוִיד וְכָל-יִשְׂרָאֵל בַּעֲלָתָה, אֶל-קִרְיַת יְעָרִים אֲשֶׁר לִיהוּדָה:  לְהַעֲלוֹת מִשָּׁם, אֵת אֲרוֹן הָאֱלֹהִים יְהוָה יוֹשֵׁב הַכְּרוּבִים--אֲשֶׁר-נִקְרָא שֵׁם. 
<B>א יג,ז</B> וַיַּרְכִּיבוּ אֶת-אֲרוֹן הָאֱלֹהִים, עַל-עֲגָלָה חֲדָשָׁה, מִבֵּית, אֲבִינָדָב; וְעֻזָּא וְאַחְיוֹ, נֹהֲגִים בָּעֲגָלָה. 
<B>א יג,ח</B> וְדָוִיד וְכָל-יִשְׂרָאֵל, מְשַׂחֲקִים לִפְנֵי הָאֱלֹהִים--בְּכָל-עֹז; וּבְשִׁירִים וּבְכִנֹּרוֹת וּבִנְבָלִים וּבְתֻפִּים, וּבִמְצִלְתַּיִם וּבַחֲצֹצְרוֹת. 
<B>א יג,ט</B> וַיָּבֹאוּ, עַד-גֹּרֶן כִּידֹן; וַיִּשְׁלַח עֻזָּא אֶת-יָדוֹ, לֶאֱחֹז אֶת-הָאָרוֹן--כִּי שָׁמְטוּ, הַבָּקָר. 
<B>א יג,י</B> וַיִּחַר-אַף יְהוָה, בְּעֻזָּא, וַיַּכֵּהוּ, עַל אֲשֶׁר-שָׁלַח יָדוֹ עַל-הָאָרוֹן; וַיָּמָת שָׁם, לִפְנֵי אֱלֹהִים. 
<B>א יג,יא</B> וַיִּחַר לְדָוִיד, כִּי-פָרַץ יְהוָה פֶּרֶץ בְּעֻזָּא; וַיִּקְרָא לַמָּקוֹם הַהוּא, פֶּרֶץ עֻזָּא, עַד, הַיּוֹם הַזֶּה. 
<B>א יג,יב</B> וַיִּירָא דָוִיד אֶת-הָאֱלֹהִים, בַּיּוֹם הַהוּא לֵאמֹר:  הֵיךְ אָבִיא אֵלַי, אֵת אֲרוֹן הָאֱלֹהִים. 
<B>א יג,יג</B> וְלֹא-הֵסִיר דָּוִיד אֶת-הָאָרוֹן אֵלָיו, אֶל-עִיר דָּוִיד; וַיַּטֵּהוּ, אֶל-בֵּית עֹבֵד-אֱדֹם הַגִּתִּי. 
<B>א יג,יד</B> וַיֵּשֶׁב אֲרוֹן הָאֱלֹהִים עִם-בֵּית עֹבֵד אֱדֹם, בְּבֵיתוֹ--שְׁלֹשָׁה חֳדָשִׁים; וַיְבָרֶךְ יְהוָה אֶת-בֵּית עֹבֵד-אֱדֹם, וְאֶת-כָּל-אֲשֶׁר-לוֹ.  {ס} 
<B>א יד,א</B> וַיִּשְׁלַח חירם (חוּרָם) מֶלֶךְ-צֹר מַלְאָכִים, אֶל-דָּוִיד, וַעֲצֵי אֲרָזִים, וְחָרָשֵׁי קִיר וְחָרָשֵׁי עֵצִים--לִבְנוֹת לוֹ, בָּיִת. 
<B>א יד,ב</B> וַיֵּדַע דָּוִיד, כִּי-הֱכִינוֹ יְהוָה לְמֶלֶךְ עַל-יִשְׂרָאֵל:  כִּי-נִשֵּׂאת לְמַעְלָה מַלְכוּתוֹ, בַּעֲבוּר עַמּוֹ יִשְׂרָאֵל.  {ס} 
<B>א יד,ג</B> וַיִּקַּח דָּוִיד עוֹד נָשִׁים, בִּירוּשָׁלִָם; וַיּוֹלֶד דָּוִיד עוֹד, בָּנִים וּבָנוֹת. 
<B>א יד,ד</B> וְאֵלֶּה שְׁמוֹת הַיְלוּדִים, אֲשֶׁר הָיוּ-לוֹ בִּירוּשָׁלִָם:  שַׁמּוּעַ וְשׁוֹבָב, נָתָן וּשְׁלֹמֹה. 
<B>א יד,ה</B> וְיִבְחָר וֶאֱלִישׁוּעַ, וְאֶלְפָּלֶט. 
<B>א יד,ו</B> וְנֹגַהּ וְנֶפֶג, וְיָפִיעַ. 
<B>א יד,ז</B> וֶאֱלִישָׁמָע וּבְעֶלְיָדָע, וֶאֱלִיפָלֶט.  {פ}<BR>
<B>א יד,ח</B> וַיִּשְׁמְעוּ פְלִשְׁתִּים, כִּי-נִמְשַׁח דָּוִיד לְמֶלֶךְ עַל-כָּל-יִשְׂרָאֵל, וַיַּעֲלוּ כָל-פְּלִשְׁתִּים, לְבַקֵּשׁ אֶת-דָּוִיד; וַיִּשְׁמַע דָּוִיד, וַיֵּצֵא לִפְנֵיהֶם. 
<B>א יד,ט</B> וּפְלִשְׁתִּים, בָּאוּ; וַיִּפְשְׁטוּ, בְּעֵמֶק רְפָאִים. 
<B>א יד,י</B> וַיִּשְׁאַל דָּוִיד בֵּאלֹהִים, לֵאמֹר--הַאֶעֱלֶה עַל-פלשתיים (פְּלִשְׁתִּים), וּנְתַתָּם בְּיָדִי; וַיֹּאמֶר לוֹ יְהוָה עֲלֵה, וּנְתַתִּים בְּיָדֶךָ. 
<B>א יד,יא</B> וַיַּעֲלוּ בְּבַעַל-פְּרָצִים, וַיַּכֵּם שָׁם דָּוִיד, וַיֹּאמֶר דָּוִיד, פָּרַץ הָאֱלֹהִים אֶת-אוֹיְבַי בְּיָדִי כְּפֶרֶץ מָיִם; עַל-כֵּן, קָרְאוּ שֵׁם-הַמָּקוֹם הַהוּא--בַּעַל פְּרָצִים. 
<B>א יד,יב</B> וַיַּעַזְבוּ שָׁם, אֶת-אֱלֹהֵיהֶם; וַיֹּאמֶר דָּוִיד, וַיִּשָּׂרְפוּ בָּאֵשׁ.  {פ}<BR>
<B>א יד,יג</B> וַיֹּסִיפוּ עוֹד פְּלִשְׁתִּים, וַיִּפְשְׁטוּ בָּעֵמֶק. 
<B>א יד,יד</B> וַיִּשְׁאַל עוֹד דָּוִיד, בֵּאלֹהִים, וַיֹּאמֶר לוֹ הָאֱלֹהִים, לֹא תַעֲלֶה אַחֲרֵיהֶם:  הָסֵב, מֵעֲלֵיהֶם, וּבָאתָ לָהֶם, מִמּוּל הַבְּכָאִים. 
<B>א יד,טו</B> וִיהִי כְּשָׁמְעֲךָ אֶת-קוֹל הַצְּעָדָה, בְּרָאשֵׁי הַבְּכָאִים--אָז, תֵּצֵא בַמִּלְחָמָה:  כִּי-יָצָא הָאֱלֹהִים לְפָנֶיךָ, לְהַכּוֹת אֶת-מַחֲנֵה פְלִשְׁתִּים. 
<B>א יד,טז</B> וַיַּעַשׂ דָּוִיד, כַּאֲשֶׁר צִוָּהוּ הָאֱלֹהִים; וַיַּכּוּ אֶת-מַחֲנֵה פְלִשְׁתִּים, מִגִּבְעוֹן וְעַד-גָּזְרָה. 
<B>א יד,יז</B> וַיֵּצֵא שֵׁם-דָּוִיד, בְּכָל-הָאֲרָצוֹת; וַיהוָה נָתַן אֶת-פַּחְדּוֹ, עַל-כָּל-הַגּוֹיִם. 
<B>א טו,א</B> וַיַּעַשׂ-לוֹ בָתִּים, בְּעִיר דָּוִיד; וַיָּכֶן מָקוֹם לַאֲרוֹן הָאֱלֹהִים, וַיֶּט-לוֹ אֹהֶל. 
<B>א טו,ב</B> אָז, אָמַר דָּוִיד, לֹא לָשֵׂאת אֶת-אֲרוֹן הָאֱלֹהִים, כִּי אִם-הַלְוִיִּם:  כִּי-בָם בָּחַר יְהוָה, לָשֵׂאת אֶת-אֲרוֹן יְהוָה וּלְשָׁרְתוֹ--עַד-עוֹלָם.  {פ}<BR>
<B>א טו,ג</B> וַיַּקְהֵל דָּוִיד אֶת-כָּל-יִשְׂרָאֵל, אֶל-יְרוּשָׁלִָם, לְהַעֲלוֹת אֶת-אֲרוֹן יְהוָה, אֶל-מְקוֹמוֹ אֲשֶׁר-הֵכִין לוֹ. 
<B>א טו,ד</B> וַיֶּאֱסֹף דָּוִיד אֶת-בְּנֵי אַהֲרֹן, וְאֶת-הַלְוִיִּם.  {ס} 
<B>א טו,ה</B> לִבְנֵי, קְהָת--אוּרִיאֵל הַשָּׂר, וְאֶחָיו מֵאָה וְעֶשְׂרִים.  {ס} 
<B>א טו,ו</B> לִבְנֵי, מְרָרִי--עֲשָׂיָה הַשָּׂר, וְאֶחָיו מָאתַיִם וְעֶשְׂרִים.  {ס} 
<B>א טו,ז</B> לִבְנֵי, גֵּרְשׁוֹם--יוֹאֵל הַשָּׂר, וְאֶחָיו מֵאָה וּשְׁלֹשִׁים.  {ס} 
<B>א טו,ח</B> לִבְנֵי, אֱלִיצָפָן--שְׁמַעְיָה הַשָּׂר, וְאֶחָיו מָאתָיִם.  {ס} 
<B>א טו,ט</B> לִבְנֵי, חֶבְרוֹן--אֱלִיאֵל הַשָּׂר, וְאֶחָיו שְׁמוֹנִים.  {ס} 
<B>א טו,י</B> לִבְנֵי, עֻזִּיאֵל:  עַמִּינָדָב הַשָּׂר--וְאֶחָיו, מֵאָה וּשְׁנֵים עָשָׂר.  {פ}<BR>
<B>א טו,יא</B> וַיִּקְרָא דָוִיד, לְצָדוֹק וּלְאֶבְיָתָר הַכֹּהֲנִים; וְלַלְוִיִּם, לְאוּרִיאֵל עֲשָׂיָה וְיוֹאֵל שְׁמַעְיָה, וֶאֱלִיאֵל, וְעַמִּינָדָב.  {ס} 
<B>א טו,יב</B> וַיֹּאמֶר לָהֶם, אַתֶּם רָאשֵׁי הָאָבוֹת לַלְוִיִּם; הִתְקַדְּשׁוּ, אַתֶּם וַאֲחֵיכֶם, וְהַעֲלִיתֶם אֵת אֲרוֹן יְהוָה אֱלֹהֵי יִשְׂרָאֵל, אֶל-הֲכִינוֹתִי לוֹ. 
<B>א טו,יג</B> כִּי לְמַבָּרִאשׁוֹנָה, לֹא אַתֶּם--פָּרַץ יְהוָה אֱלֹהֵינוּ בָּנוּ, כִּי-לֹא דְרַשְׁנֻהוּ כַּמִּשְׁפָּט. 
<B>א טו,יד</B> וַיִּתְקַדְּשׁוּ, הַכֹּהֲנִים וְהַלְוִיִּם, לְהַעֲלוֹת, אֶת-אֲרוֹן יְהוָה אֱלֹהֵי יִשְׂרָאֵל. 
<B>א טו,טו</B> וַיִּשְׂאוּ בְנֵי-הַלְוִיִּם, אֵת אֲרוֹן הָאֱלֹהִים, כַּאֲשֶׁר צִוָּה מֹשֶׁה, כִּדְבַר יְהוָה--בִּכְתֵפָם בַּמֹּטוֹת, עֲלֵיהֶם.  {פ}<BR>
<B>א טו,טז</B> וַיֹּאמֶר דָּוִיד, לְשָׂרֵי הַלְוִיִּם, לְהַעֲמִיד אֶת-אֲחֵיהֶם הַמְשֹׁרְרִים, בִּכְלֵי-שִׁיר נְבָלִים וְכִנֹּרוֹת וּמְצִלְתָּיִם--מַשְׁמִיעִים לְהָרִים-בְּקוֹל, לְשִׂמְחָה.  {פ}<BR>
<B>א טו,יז</B> וַיַּעֲמִידוּ הַלְוִיִּם, אֵת הֵימָן בֶּן-יוֹאֵל, וּמִן-אֶחָיו, אָסָף בֶּן-בֶּרֶכְיָהוּ;  {ס}  וּמִן-בְּנֵי מְרָרִי אֲחֵיהֶם, אֵיתָן בֶּן-קוּשָׁיָהוּ. 
<B>א טו,יח</B> וְעִמָּהֶם, אֲחֵיהֶם הַמִּשְׁנִים:  זְכַרְיָהוּ בֵּן וְיַעֲזִיאֵל וּשְׁמִירָמוֹת וִיחִיאֵל וְעֻנִּי אֱלִיאָב וּבְנָיָהוּ וּמַעֲשֵׂיָהוּ וּמַתִּתְיָהוּ וֶאֱלִיפְלֵהוּ וּמִקְנֵיָהוּ וְעֹבֵד אֱדֹם, וִיעִיאֵל--הַשֹּׁעֲרִים. 
<B>א טו,יט</B> וְהַמְשֹׁרְרִים, הֵימָן אָסָף וְאֵיתָן--בִּמְצִלְתַּיִם נְחֹשֶׁת, לְהַשְׁמִיעַ. 
<B>א טו,כ</B> וּזְכַרְיָה וַעֲזִיאֵל וּשְׁמִירָמוֹת וִיחִיאֵל, וְעֻנִּי וֶאֱלִיאָב, וּמַעֲשֵׂיָהוּ, וּבְנָיָהוּ--בִּנְבָלִים, עַל-עֲלָמוֹת. 
<B>א טו,כא</B> וּמַתִּתְיָהוּ וֶאֱלִיפְלֵהוּ, וּמִקְנֵיָהוּ וְעֹבֵד אֱדֹם, וִיעִיאֵל, וַעֲזַזְיָהוּ--בְּכִנֹּרוֹת עַל-הַשְּׁמִינִית, לְנַצֵּחַ. 
<B>א טו,כב</B> וּכְנַנְיָהוּ שַׂר-הַלְוִיִּם, בְּמַשָּׂא--יָסֹר, בַּמַּשָּׂא, כִּי מֵבִין, הוּא. 
<B>א טו,כג</B> וּבֶרֶכְיָה, וְאֶלְקָנָה, שֹׁעֲרִים, לָאָרוֹן. 
<B>א טו,כד</B> וּשְׁבַנְיָהוּ וְיוֹשָׁפָט וּנְתַנְאֵל וַעֲמָשַׂי וּזְכַרְיָהוּ וּבְנָיָהוּ וֶאֱלִיעֶזֶר, הַכֹּהֲנִים, מחצצרים (מַחְצְרִים) בַּחֲצֹצְרוֹת, לִפְנֵי אֲרוֹן הָאֱלֹהִים; וְעֹבֵד אֱדֹם וִיחִיָּה, שֹׁעֲרִים לָאָרוֹן. 
<B>א טו,כה</B> וַיְהִי דָוִיד וְזִקְנֵי יִשְׂרָאֵל, וְשָׂרֵי הָאֲלָפִים:  הַהֹלְכִים, לְהַעֲלוֹת אֶת-אֲרוֹן בְּרִית-יְהוָה מִן-בֵּית עֹבֵד-אֱדֹם--בְּשִׂמְחָה.  {פ}<BR>
<B>א טו,כו</B> וַיְהִי, בֶּעְזֹר הָאֱלֹהִים, אֶת-הַלְוִיִּם, נֹשְׂאֵי אֲרוֹן בְּרִית-יְהוָה; וַיִּזְבְּחוּ שִׁבְעָה-פָרִים, וְשִׁבְעָה אֵילִים. 
<B>א טו,כז</B> וְדָוִיד מְכֻרְבָּל בִּמְעִיל בּוּץ, וְכָל-הַלְוִיִּם הַנֹּשְׂאִים אֶת-הָאָרוֹן, וְהַמְשֹׁרְרִים, וּכְנַנְיָה הַשַּׂר הַמַּשָּׂא הַמְשֹׁרְרִים; וְעַל-דָּוִיד, אֵפוֹד בָּד. 
<B>א טו,כח</B> וְכָל-יִשְׂרָאֵל, מַעֲלִים אֶת-אֲרוֹן בְּרִית-יְהוָה, בִּתְרוּעָה וּבְקוֹל שׁוֹפָר, וּבַחֲצֹצְרוֹת וּבִמְצִלְתָּיִם; מַשְׁמִעִים, בִּנְבָלִים וְכִנֹּרוֹת. 
<B>א טו,כט</B> וַיְהִי, אֲרוֹן בְּרִית יְהוָה, בָּא, עַד-עִיר דָּוִיד; וּמִיכַל בַּת-שָׁאוּל נִשְׁקְפָה בְּעַד הַחַלּוֹן, וַתֵּרֶא אֶת-הַמֶּלֶךְ דָּוִיד מְרַקֵּד וּמְשַׂחֵק, וַתִּבֶז לוֹ, בְּלִבָּהּ.  {פ}<BR>
<B>א טז,א</B> וַיָּבִיאוּ, אֶת-אֲרוֹן הָאֱלֹהִים, וַיַּצִּיגוּ אֹתוֹ, בְּתוֹךְ הָאֹהֶל אֲשֶׁר נָטָה-לוֹ דָּוִיד; וַיַּקְרִיבוּ עֹלוֹת וּשְׁלָמִים, לִפְנֵי הָאֱלֹהִים. 
<B>א טז,ב</B> וַיְכַל דָּוִיד, מֵהַעֲלוֹת הָעֹלָה וְהַשְּׁלָמִים; וַיְבָרֶךְ אֶת-הָעָם, בְּשֵׁם יְהוָה. 
<B>א טז,ג</B> וַיְחַלֵּק לְכָל-אִישׁ יִשְׂרָאֵל, מֵאִישׁ וְעַד-אִשָּׁה--לְאִישׁ, כִּכַּר-לֶחֶם, וְאֶשְׁפָּר, וַאֲשִׁישָׁה. 
<B>א טז,ד</B> וַיִּתֵּן לִפְנֵי אֲרוֹן יְהוָה, מִן-הַלְוִיִּם--מְשָׁרְתִים; וּלְהַזְכִּיר וּלְהוֹדוֹת וּלְהַלֵּל, לַיהוָה אֱלֹהֵי יִשְׂרָאֵל.  {ס} 
<B>א טז,ה</B> אָסָף הָרֹאשׁ, וּמִשְׁנֵהוּ זְכַרְיָה; יְעִיאֵל וּשְׁמִירָמוֹת וִיחִיאֵל וּמַתִּתְיָה וֶאֱלִיאָב וּבְנָיָהוּ וְעֹבֵד אֱדֹם וִיעִיאֵל, בִּכְלֵי נְבָלִים וּבְכִנֹּרוֹת, וְאָסָף, בַּמְצִלְתַּיִם מַשְׁמִיעַ. 
<B>א טז,ו</B> וּבְנָיָהוּ וְיַחֲזִיאֵל, הַכֹּהֲנִים--בַּחֲצֹצְרוֹת תָּמִיד, לִפְנֵי אֲרוֹן בְּרִית-הָאֱלֹהִים. 
<B>א טז,ז</B> בַּיּוֹם הַהוּא, אָז נָתַן דָּוִיד בָּרֹאשׁ, לְהֹדוֹת, לַיהוָה--בְּיַד-אָסָף, וְאֶחָיו.  {ש}</P>

<P><B>א טז,ח</B> הוֹדוּ לַיהוָה, קִרְאוּ בִשְׁמוֹ--  {ס}  הוֹדִיעוּ בָעַמִּים, עֲלִילֹתָיו.  {ר}<BR>
<B>א טז,ט</B> שִׁירוּ לוֹ, זַמְּרוּ-לוֹ--  {ס}  שִׂיחוּ, בְּכָל-נִפְלְאֹתָיו.  {ר}<BR>
<B>א טז,י</B> הִתְהַלְלוּ, בְּשֵׁם קָדְשׁוֹ--  {ס}  יִשְׂמַח, לֵב מְבַקְשֵׁי יְהוָה.  {ר}<BR>
<B>א טז,יא</B> דִּרְשׁוּ יְהוָה, וְעֻזּוֹ--  {ס}  בַּקְּשׁוּ פָנָיו, תָּמִיד.  {ר}<BR>
<B>א טז,יב</B> זִכְרוּ, נִפְלְאֹתָיו אֲשֶׁר עָשָׂה--  {ס}  מֹפְתָיו, וּמִשְׁפְּטֵי-פִיהוּ.  {ר}<BR>
<B>א טז,יג</B> זֶרַע, יִשְׂרָאֵל עַבְדּוֹ--  {ס}  בְּנֵי יַעֲקֹב, בְּחִירָיו.  {ר}<BR>
<B>א טז,יד</B> הוּא, יְהוָה אֱלֹהֵינוּ--  {ס}  בְּכָל-הָאָרֶץ, מִשְׁפָּטָיו.  {ר}<BR>
<B>א טז,טו</B> זִכְרוּ לְעוֹלָם, בְּרִיתוֹ--  {ס}  דָּבָר צִוָּה, לְאֶלֶף דּוֹר.  {ר}<BR>
<B>א טז,טז</B> אֲשֶׁר כָּרַת, אֶת-אַבְרָהָם--  {ס}  וּשְׁבוּעָתוֹ, לְיִצְחָק.  {ר}<BR>
<B>א טז,יז</B> וַיַּעֲמִידֶהָ לְיַעֲקֹב, לְחֹק--  {ס}  לְיִשְׂרָאֵל, בְּרִית עוֹלָם.  {ר}<BR>
<B>א טז,יח</B> לֵאמֹר, לְךָ אֶתֵּן אֶרֶץ-כְּנָעַן--  {ס}  חֶבֶל, נַחֲלַתְכֶם.  {ר}<BR>
<B>א טז,יט</B> בִּהְיוֹתְכֶם, מְתֵי מִסְפָּר--  {ס}  כִּמְעַט, וְגָרִים בָּהּ.  {ר}<BR>
<B>א טז,כ</B> וַיִּתְהַלְּכוּ, מִגּוֹי אֶל-גּוֹי--  {ס}  וּמִמַּמְלָכָה, אֶל-עַם אַחֵר.  {ר}<BR>
<B>א טז,כא</B> לֹא-הִנִּיחַ לְאִישׁ, לְעָשְׁקָם--  {ס}  וַיּוֹכַח עֲלֵיהֶם, מְלָכִים.  {ר}<BR>
<B>א טז,כב</B> אַל-תִּגְּעוּ, בִּמְשִׁיחָי--  {ס}  וּבִנְבִיאַי, אַל-תָּרֵעוּ.  {ר}{ש}</P>

<P><B>א טז,כג</B> שִׁירוּ לַיהוָה, כָּל-הָאָרֶץ--  {ס}  בַּשְּׂרוּ מִיּוֹם-אֶל-יוֹם, יְשׁוּעָתוֹ.  {ר}<BR>
<B>א טז,כד</B> סַפְּרוּ בַגּוֹיִם, אֶת-כְּבוֹדוֹ--  {ס}  בְּכָל-הָעַמִּים, נִפְלְאֹתָיו.  {ר}<BR>
<B>א טז,כה</B> כִּי גָדוֹל יְהוָה וּמְהֻלָּל, מְאֹד--  {ס}  וְנוֹרָא הוּא, עַל-כָּל-אֱלֹהִים.  {ר}<BR>
<B>א טז,כו</B> כִּי כָּל-אֱלֹהֵי הָעַמִּים, אֱלִילִים--  {ס}  וַיהוָה, שָׁמַיִם עָשָׂה.  {ר}<BR>
<B>א טז,כז</B> הוֹד וְהָדָר, לְפָנָיו--  {ס}  עֹז וְחֶדְוָה, בִּמְקֹמוֹ.  {ר}<BR>
<B>א טז,כח</B> הָבוּ לַיהוָה, מִשְׁפְּחוֹת עַמִּים--  {ס}  הָבוּ לַיהוָה, כָּבוֹד וָעֹז.  {ר}<BR>
<B>א טז,כט</B> הָבוּ לַיהוָה, כְּבוֹד שְׁמוֹ;  {ס}  שְׂאוּ מִנְחָה, וּבֹאוּ לְפָנָיו--  {ר}<BR> הִשְׁתַּחֲווּ לַיהוָה, בְּהַדְרַת-קֹדֶשׁ.  {ס} 
<B>א טז,ל</B> חִילוּ מִלְּפָנָיו, כָּל-הָאָרֶץ--  {ר}<BR> אַף-תִּכּוֹן תֵּבֵל, בַּל-תִּמּוֹט.  {ס} 
<B>א טז,לא</B> יִשְׂמְחוּ הַשָּׁמַיִם, וְתָגֵל הָאָרֶץ--  {ר}<BR> וְיֹאמְרוּ בַגּוֹיִם, יְהוָה מָלָךְ.  {ס} 
<B>א טז,לב</B> יִרְעַם הַיָּם, וּמְלוֹאוֹ--  {ר}<BR> יַעֲלֹץ הַשָּׂדֶה, וְכָל-אֲשֶׁר-בּוֹ.  {ס} 
<B>א טז,לג</B> אָז יְרַנְּנוּ, עֲצֵי הַיָּעַר:  {ר}<BR> מִלִּפְנֵי יְהוָה--כִּי-בָא, לִשְׁפּוֹט אֶת-הָאָרֶץ.  {ס} 
<B>א טז,לד</B> הוֹדוּ לַיהוָה, כִּי טוֹב--  {ר}<BR> כִּי לְעוֹלָם, חַסְדּוֹ.  {ס} 
<B>א טז,לה</B> וְאִמְרוּ--הוֹשִׁיעֵנוּ אֱלֹהֵי יִשְׁעֵנוּ,  {ר}<BR> וְקַבְּצֵנוּ וְהַצִּילֵנוּ מִן-הַגּוֹיִם:  {ס}  לְהֹדוֹת לְשֵׁם קָדְשֶׁךָ,  {ר}<BR> לְהִשְׁתַּבֵּחַ בִּתְהִלָּתֶךָ.  {ס} 
<B>א טז,לו</B> בָּרוּךְ יְהוָה, אֱלֹהֵי יִשְׂרָאֵל--  {ר}<BR> מִן-הָעוֹלָם, וְעַד הָעֹלָם; וַיֹּאמְרוּ כָל-הָעָם, אָמֵן--  {ס}  וְהַלֵּל, לַיהוָה.  {ר}{ש}</P>

<P><B>א טז,לז</B> וַיַּעֲזָב-שָׁם, לִפְנֵי אֲרוֹן בְּרִית-יְהוָה, לְאָסָף, וּלְאֶחָיו:  לְשָׁרֵת לִפְנֵי הָאָרוֹן, תָּמִיד--לִדְבַר-יוֹם בְּיוֹמוֹ. 
<B>א טז,לח</B> וְעֹבֵד אֱדֹם וַאֲחֵיהֶם, שִׁשִּׁים וּשְׁמוֹנָה;  {ס}  וְעֹבֵד אֱדֹם בֶּן-יְדִיתוּן וְחֹסָה, לְשֹׁעֲרִים. 
<B>א טז,לט</B> וְאֵת צָדוֹק הַכֹּהֵן, וְאֶחָיו הַכֹּהֲנִים, לִפְנֵי, מִשְׁכַּן יְהוָה--בַּבָּמָה, אֲשֶׁר בְּגִבְעוֹן. 
<B>א טז,מ</B> לְהַעֲלוֹת עֹלוֹת לַיהוָה עַל-מִזְבַּח הָעֹלָה, תָּמִיד--לַבֹּקֶר וְלָעָרֶב; וּלְכָל-הַכָּתוּב בְּתוֹרַת יְהוָה, אֲשֶׁר צִוָּה עַל-יִשְׂרָאֵל. 
<B>א טז,מא</B> וְעִמָּהֶם, הֵימָן וִידוּתוּן, וּשְׁאָר הַבְּרוּרִים, אֲשֶׁר נִקְּבוּ בְּשֵׁמוֹת--לְהֹדוֹת, לַיהוָה, כִּי לְעוֹלָם, חַסְדּוֹ. 
<B>א טז,מב</B> וְעִמָּהֶם הֵימָן וִידוּתוּן חֲצֹצְרוֹת וּמְצִלְתַּיִם, לְמַשְׁמִיעִים, וּכְלֵי, שִׁיר הָאֱלֹהִים; וּבְנֵי יְדוּתוּן, לַשָּׁעַר. 
<B>א טז,מג</B> וַיֵּלְכוּ כָל-הָעָם, אִישׁ לְבֵיתוֹ; וַיִּסֹּב דָּוִיד, לְבָרֵךְ אֶת-בֵּיתוֹ.  {פ}<BR>
<B>א יז,א</B> וַיְהִי, כַּאֲשֶׁר יָשַׁב דָּוִיד בְּבֵיתוֹ; וַיֹּאמֶר דָּוִיד אֶל-נָתָן הַנָּבִיא, הִנֵּה אָנֹכִי יוֹשֵׁב בְּבֵית הָאֲרָזִים, וַאֲרוֹן בְּרִית-יְהוָה, תַּחַת יְרִיעוֹת. 
<B>א יז,ב</B> וַיֹּאמֶר נָתָן אֶל-דָּוִיד, כֹּל אֲשֶׁר בִּלְבָבְךָ עֲשֵׂה:  כִּי הָאֱלֹהִים, עִמָּךְ.  {ס} 
<B>א יז,ג</B> וַיְהִי, בַּלַּיְלָה הַהוּא; וַיְהִי, דְּבַר-אֱלֹהִים, אֶל-נָתָן, לֵאמֹר. 
<B>א יז,ד</B> לֵךְ וְאָמַרְתָּ אֶל-דָּוִיד עַבְדִּי, כֹּה אָמַר יְהוָה:  לֹא אַתָּה תִּבְנֶה-לִּי הַבַּיִת, לָשָׁבֶת. 
<B>א יז,ה</B> כִּי לֹא יָשַׁבְתִּי, בְּבַיִת, מִן-הַיּוֹם אֲשֶׁר הֶעֱלֵיתִי אֶת-יִשְׂרָאֵל, עַד הַיּוֹם הַזֶּה; וָאֶהְיֶה מֵאֹהֶל אֶל-אֹהֶל, וּמִמִּשְׁכָּן. 
<B>א יז,ו</B> בְּכֹל אֲשֶׁר-הִתְהַלַּכְתִּי, בְּכָל-יִשְׂרָאֵל, הֲדָבָר דִּבַּרְתִּי אֶת-אַחַד שֹׁפְטֵי יִשְׂרָאֵל, אֲשֶׁר צִוִּיתִי לִרְעוֹת אֶת-עַמִּי לֵאמֹר:  לָמָּה לֹא-בְנִיתֶם לִי, בֵּית אֲרָזִים. 
<B>א יז,ז</B> וְעַתָּה כֹּה-תֹאמַר לְעַבְדִּי לְדָוִיד,  {ס}  כֹּה אָמַר יְהוָה צְבָאוֹת, אֲנִי לְקַחְתִּיךָ מִן-הַנָּוֶה, מִן-אַחֲרֵי הַצֹּאן--לִהְיוֹת נָגִיד, עַל עַמִּי יִשְׂרָאֵל. 
<B>א יז,ח</B> וָאֶהְיֶה עִמְּךָ, בְּכֹל אֲשֶׁר הָלַכְתָּ, וָאַכְרִית אֶת-כָּל-אוֹיְבֶיךָ, מִפָּנֶיךָ; וְעָשִׂיתִי לְךָ שֵׁם, כְּשֵׁם הַגְּדוֹלִים אֲשֶׁר בָּאָרֶץ. 
<B>א יז,ט</B> וְשַׂמְתִּי מָקוֹם לְעַמִּי יִשְׂרָאֵל וּנְטַעְתִּיהוּ, וְשָׁכַן תַּחְתָּיו, וְלֹא יִרְגַּז, עוֹד; וְלֹא-יוֹסִיפוּ בְנֵי-עַוְלָה לְבַלֹּתוֹ, כַּאֲשֶׁר בָּרִאשׁוֹנָה. 
<B>א יז,י</B> וּלְמִיָּמִים, אֲשֶׁר צִוִּיתִי שֹׁפְטִים עַל-עַמִּי יִשְׂרָאֵל, וְהִכְנַעְתִּי, אֶת-כָּל-אוֹיְבֶיךָ; וָאַגִּד לָךְ, וּבַיִת יִבְנֶה-לְּךָ יְהוָה. 
<B>א יז,יא</B> וְהָיָה, כִּי-מָלְאוּ יָמֶיךָ לָלֶכֶת עִם-אֲבֹתֶיךָ, וַהֲקִימוֹתִי אֶת-זַרְעֲךָ אַחֲרֶיךָ, אֲשֶׁר יִהְיֶה מִבָּנֶיךָ; וַהֲכִינוֹתִי, אֶת-מַלְכוּתוֹ. 
<B>א יז,יב</B> הוּא יִבְנֶה-לִּי, בָּיִת; וְכֹנַנְתִּי אֶת-כִּסְאוֹ, עַד-עוֹלָם. 
<B>א יז,יג</B> אֲנִי אֶהְיֶה-לּוֹ לְאָב, וְהוּא יִהְיֶה-לִּי לְבֵן; וְחַסְדִּי, לֹא-אָסִיר מֵעִמּוֹ, כַּאֲשֶׁר הֲסִירוֹתִי, מֵאֲשֶׁר הָיָה לְפָנֶיךָ. 
<B>א יז,יד</B> וְהַעֲמַדְתִּיהוּ בְּבֵיתִי וּבְמַלְכוּתִי, עַד-הָעוֹלָם; וְכִסְאוֹ, יִהְיֶה נָכוֹן עַד-עוֹלָם. 
<B>א יז,טו</B> כְּכֹל הַדְּבָרִים הָאֵלֶּה, וּכְכֹל הֶחָזוֹן הַזֶּה--כֵּן דִּבֶּר נָתָן, אֶל-דָּוִיד.  {פ}<BR>
<B>א יז,טז</B> וַיָּבֹא הַמֶּלֶךְ דָּוִיד, וַיֵּשֶׁב לִפְנֵי יְהוָה; וַיֹּאמֶר, מִי-אֲנִי יְהוָה אֱלֹהִים וּמִי בֵיתִי, כִּי הֲבִיאֹתַנִי, עַד-הֲלֹם. 
<B>א יז,יז</B> וַתִּקְטַן זֹאת בְּעֵינֶיךָ אֱלֹהִים, וַתְּדַבֵּר עַל-בֵּית-עַבְדְּךָ לְמֵרָחוֹק; וּרְאִיתַנִי, כְּתוֹר הָאָדָם הַמַּעֲלָה--יְהוָה אֱלֹהִים. 
<B>א יז,יח</B> מַה-יּוֹסִיף עוֹד דָּוִיד אֵלֶיךָ, לְכָבוֹד אֶת-עַבְדֶּךָ; וְאַתָּה, אֶת-עַבְדְּךָ יָדָעְתָּ. 
<B>א יז,יט</B> יְהוָה--בַּעֲבוּר עַבְדְּךָ וּכְלִבְּךָ, עָשִׂיתָ אֵת כָּל-הַגְּדוּלָּה הַזֹּאת:  לְהֹדִיעַ, אֶת-כָּל-הַגְּדֻלּוֹת. 
<B>א יז,כ</B> יְהוָה אֵין כָּמוֹךָ, וְאֵין אֱלֹהִים זוּלָתֶךָ, בְּכֹל אֲשֶׁר-שָׁמַעְנוּ, בְּאָזְנֵינוּ. 
<B>א יז,כא</B> וּמִי כְּעַמְּךָ יִשְׂרָאֵל, גּוֹי אֶחָד בָּאָרֶץ:  אֲשֶׁר הָלַךְ הָאֱלֹהִים לִפְדּוֹת לוֹ עָם, לָשׂוּם לְךָ שֵׁם גְּדֻלּוֹת וְנֹרָאוֹת--לְגָרֵשׁ מִפְּנֵי עַמְּךָ אֲשֶׁר-פָּדִיתָ מִמִּצְרַיִם, גּוֹיִם. 
<B>א יז,כב</B> וַתִּתֵּן אֶת-עַמְּךָ יִשְׂרָאֵל לְךָ, לְעָם--עַד-עוֹלָם; וְאַתָּה יְהוָה, הָיִיתָ לָהֶם לֵאלֹהִים. 
<B>א יז,כג</B> וְעַתָּה יְהוָה--הַדָּבָר אֲשֶׁר דִּבַּרְתָּ עַל-עַבְדְּךָ וְעַל-בֵּיתוֹ, יֵאָמֵן עַד-עוֹלָם; וַעֲשֵׂה, כַּאֲשֶׁר דִּבַּרְתָּ. 
<B>א יז,כד</B> וְיֵאָמֵן וְיִגְדַּל שִׁמְךָ עַד-עוֹלָם, לֵאמֹר--יְהוָה צְבָאוֹת אֱלֹהֵי יִשְׂרָאֵל, אֱלֹהִים לְיִשְׂרָאֵל; וּבֵית-דָּוִיד עַבְדְּךָ, נָכוֹן לְפָנֶיךָ. 
<B>א יז,כה</B> כִּי אַתָּה אֱלֹהַי, גָּלִיתָ אֶת-אֹזֶן עַבְדְּךָ, לִבְנוֹת לוֹ, בָּיִת; עַל-כֵּן מָצָא עַבְדְּךָ, לְהִתְפַּלֵּל לְפָנֶיךָ. 
<B>א יז,כו</B> וְעַתָּה יְהוָה, אַתָּה-הוּא הָאֱלֹהִים; וַתְּדַבֵּר, עַל-עַבְדְּךָ, הַטּוֹבָה, הַזֹּאת. 
<B>א יז,כז</B> וְעַתָּה, הוֹאַלְתָּ לְבָרֵךְ אֶת-בֵּית עַבְדְּךָ, לִהְיוֹת לְעוֹלָם, לְפָנֶיךָ:  כִּי-אַתָּה יְהוָה בֵּרַכְתָּ, וּמְבֹרָךְ לְעוֹלָם.  {פ}<BR>
<B>א יח,א</B> וַיְהִי, אַחֲרֵי-כֵן, וַיַּךְ דָּוִיד אֶת-פְּלִשְׁתִּים, וַיַּכְנִיעֵם; וַיִּקַּח אֶת-גַּת וּבְנֹתֶיהָ, מִיַּד פְּלִשְׁתִּים. 
<B>א יח,ב</B> וַיַּךְ, אֶת-מוֹאָב; וַיִּהְיוּ מוֹאָב עֲבָדִים לְדָוִיד, נֹשְׂאֵי מִנְחָה. 
<B>א יח,ג</B> וַיַּךְ דָּוִיד אֶת-הֲדַדְעֶזֶר מֶלֶךְ-צוֹבָה, חֲמָתָה, בְּלֶכְתּוֹ, לְהַצִּיב יָדוֹ בִּנְהַר-פְּרָת. 
<B>א יח,ד</B> וַיִּלְכֹּד דָּוִיד מִמֶּנּוּ אֶלֶף רֶכֶב, וְשִׁבְעַת אֲלָפִים פָּרָשִׁים, וְעֶשְׂרִים אֶלֶף, אִישׁ רַגְלִי; וַיְעַקֵּר דָּוִיד אֶת-כָּל-הָרֶכֶב, וַיּוֹתֵר מִמֶּנּוּ מֵאָה רָכֶב. 
<B>א יח,ה</B> וַיָּבֹא, אֲרַם דַּרְמֶשֶׂק, לַעְזוֹר, לַהֲדַדְעֶזֶר מֶלֶךְ צוֹבָה; וַיַּךְ דָּוִיד בַּאֲרָם, עֶשְׂרִים-וּשְׁנַיִם אֶלֶף אִישׁ. 
<B>א יח,ו</B> וַיָּשֶׂם דָּוִיד, בַּאֲרַם דַּרְמֶשֶׂק, וַיְהִי אֲרָם לְדָוִיד, עֲבָדִים נֹשְׂאֵי מִנְחָה; וַיּוֹשַׁע יְהוָה לְדָוִיד, בְּכֹל אֲשֶׁר הָלָךְ. 
<B>א יח,ז</B> וַיִּקַּח דָּוִיד, אֵת שִׁלְטֵי הַזָּהָב, אֲשֶׁר הָיוּ, עַל עַבְדֵי הֲדַדְעָזֶר; וַיְבִיאֵם, יְרוּשָׁלִָם. 
<B>א יח,ח</B> וּמִטִּבְחַת וּמִכּוּן עָרֵי הֲדַדְעֶזֶר, לָקַח דָּוִיד נְחֹשֶׁת רַבָּה מְאֹד; בָּהּ עָשָׂה שְׁלֹמֹה, אֶת-יָם הַנְּחֹשֶׁת וְאֶת-הָעַמּוּדִים, וְאֵת, כְּלֵי הַנְּחֹשֶׁת.  {פ}<BR>
<B>א יח,ט</B> וַיִּשְׁמַע, תֹּעוּ מֶלֶךְ חֲמָת:  כִּי הִכָּה דָוִיד, אֶת-כָּל-חֵיל הֲדַדְעֶזֶר מֶלֶךְ-צוֹבָה. 
<B>א יח,י</B> וַיִּשְׁלַח אֶת-הֲדוֹרָם-בְּנוֹ אֶל-הַמֶּלֶךְ-דָּוִיד לשאול- (לִשְׁאָל-) לוֹ לְשָׁלוֹם וּלְבָרְכוֹ, עַל אֲשֶׁר נִלְחַם בַּהֲדַדְעֶזֶר וַיַּכֵּהוּ--כִּי-אִישׁ מִלְחֲמוֹת תֹּעוּ, הָיָה הֲדַדְעָזֶר; וְכֹל, כְּלֵי זָהָב וָכֶסֶף--וּנְחֹשֶׁת. 
<B>א יח,יא</B> גַּם-אֹתָם, הִקְדִּישׁ הַמֶּלֶךְ דָּוִיד לַיהוָה, עִם-הַכֶּסֶף וְהַזָּהָב, אֲשֶׁר נָשָׂא מִכָּל-הַגּוֹיִם--מֵאֱדוֹם וּמִמּוֹאָב וּמִבְּנֵי עַמּוֹן, וּמִפְּלִשְׁתִּים וּמֵעֲמָלֵק. 
<B>א יח,יב</B> וְאַבְשַׁי בֶּן-צְרוּיָה, הִכָּה אֶת-אֱדוֹם בְּגֵיא הַמֶּלַח, שְׁמוֹנָה עָשָׂר, אָלֶף. 
<B>א יח,יג</B> וַיָּשֶׂם בֶּאֱדוֹם נְצִיבִים, וַיִּהְיוּ כָל-אֱדוֹם עֲבָדִים לְדָוִיד; וַיּוֹשַׁע יְהוָה אֶת-דָּוִיד, בְּכֹל אֲשֶׁר הָלָךְ. 
<B>א יח,יד</B> וַיִּמְלֹךְ דָּוִיד, עַל-כָּל-יִשְׂרָאֵל; וַיְהִי, עֹשֶׂה מִשְׁפָּט וּצְדָקָה--לְכָל-עַמּוֹ. 
<B>א יח,טו</B> וְיוֹאָב בֶּן-צְרוּיָה, עַל-הַצָּבָא; וִיהוֹשָׁפָט בֶּן-אֲחִילוּד, מַזְכִּיר. 
<B>א יח,טז</B> וְצָדוֹק בֶּן-אֲחִיטוּב וַאֲבִימֶלֶךְ בֶּן-אֶבְיָתָר, כֹּהֲנִים; וְשַׁוְשָׁא, סוֹפֵר. 
<B>א יח,יז</B> וּבְנָיָהוּ, בֶּן-יְהוֹיָדָע, עַל-הַכְּרֵתִי, וְהַפְּלֵתִי; וּבְנֵי-דָוִיד הָרִאשֹׁנִים, לְיַד הַמֶּלֶךְ.  {פ}<BR>
<B>א יט,א</B> וַיְהִי, אַחֲרֵי-כֵן, וַיָּמָת, נָחָשׁ מֶלֶךְ בְּנֵי-עַמּוֹן; וַיִּמְלֹךְ בְּנוֹ, תַּחְתָּיו. 
<B>א יט,ב</B> וַיֹּאמֶר דָּוִיד אֶעֱשֶׂה-חֶסֶד עִם-חָנוּן בֶּן-נָחָשׁ, כִּי-עָשָׂה אָבִיו עִמִּי חֶסֶד, וַיִּשְׁלַח דָּוִיד מַלְאָכִים, לְנַחֲמוֹ עַל-אָבִיו; וַיָּבֹאוּ עַבְדֵי דָוִיד אֶל-אֶרֶץ בְּנֵי-עַמּוֹן, אֶל-חָנוּן--לְנַחֲמוֹ. 
<B>א יט,ג</B> וַיֹּאמְרוּ שָׂרֵי בְנֵי-עַמּוֹן לְחָנוּן, הַמְכַבֵּד דָּוִיד אֶת-אָבִיךָ בְּעֵינֶיךָ, כִּי-שָׁלַח לְךָ, מְנַחֲמִים; הֲלֹא בַּעֲבוּר לַחְקֹר וְלַהֲפֹךְ וּלְרַגֵּל, הָאָרֶץ, בָּאוּ עֲבָדָיו, אֵלֶיךָ. 
<B>א יט,ד</B> וַיִּקַּח חָנוּן אֶת-עַבְדֵי דָוִיד, וַיְגַלְּחֵם, וַיִּכְרֹת אֶת-מַדְוֵיהֶם בַּחֵצִי, עַד-הַמִּפְשָׂעָה; וַיְשַׁלְּחֵם. 
<B>א יט,ה</B> וַיֵּלְכוּ וַיַּגִּידוּ לְדָוִיד עַל-הָאֲנָשִׁים וַיִּשְׁלַח לִקְרָאתָם, כִּי-הָיוּ הָאֲנָשִׁים נִכְלָמִים מְאֹד; וַיֹּאמֶר הַמֶּלֶךְ שְׁבוּ בִירֵחוֹ, עַד אֲשֶׁר-יְצַמַּח זְקַנְכֶם וְשַׁבְתֶּם.  {ס} 
<B>א יט,ו</B> וַיִּרְאוּ בְּנֵי עַמּוֹן, כִּי הִתְבָּאֲשׁוּ עִם-דָּוִיד; וַיִּשְׁלַח חָנוּן וּבְנֵי עַמּוֹן אֶלֶף כִּכַּר-כֶּסֶף, לִשְׂכֹּר לָהֶם מִן-אֲרַם נַהֲרַיִם וּמִן-אֲרַם מַעֲכָה וּמִצּוֹבָה, רֶכֶב, וּפָרָשִׁים. 
<B>א יט,ז</B> וַיִּשְׂכְּרוּ לָהֶם שְׁנַיִם וּשְׁלֹשִׁים אֶלֶף רֶכֶב, וְאֶת-מֶלֶךְ מַעֲכָה וְאֶת-עַמּוֹ, וַיָּבֹאוּ, וַיַּחֲנוּ לִפְנֵי מֵידְבָא;  {ס}  וּבְנֵי עַמּוֹן, נֶאֶסְפוּ מֵעָרֵיהֶם, וַיָּבֹאוּ, לַמִּלְחָמָה.  {ס} 
<B>א יט,ח</B> וַיִּשְׁמַע, דָּוִיד; וַיִּשְׁלַח, אֶת-יוֹאָב, וְאֵת כָּל-צָבָא, הַגִּבּוֹרִים. 
<B>א יט,ט</B> וַיֵּצְאוּ בְּנֵי עַמּוֹן, וַיַּעַרְכוּ מִלְחָמָה פֶּתַח הָעִיר; וְהַמְּלָכִים אֲשֶׁר-בָּאוּ, לְבַדָּם בַּשָּׂדֶה. 
<B>א יט,י</B> וַיַּרְא יוֹאָב, כִּי-הָיְתָה פְנֵי-הַמִּלְחָמָה אֵלָיו--פָּנִים וְאָחוֹר; וַיִּבְחַר, מִכָּל-בָּחוּר בְּיִשְׂרָאֵל, וַיַּעֲרֹךְ, לִקְרַאת אֲרָם. 
<B>א יט,יא</B> וְאֵת, יֶתֶר הָעָם, נָתַן, בְּיַד אַבְשַׁי אָחִיו; וַיַּעַרְכוּ, לִקְרַאת בְּנֵי עַמּוֹן. 
<B>א יט,יב</B> וַיֹּאמֶר, אִם-תֶּחֱזַק מִמֶּנִּי אֲרָם--וְהָיִיתָ לִּי, לִתְשׁוּעָה;  {ס}  וְאִם-בְּנֵי עַמּוֹן יֶחֶזְקוּ מִמְּךָ, וְהוֹשַׁעְתִּיךָ. 
<B>א יט,יג</B> חֲזַק וְנִתְחַזְּקָה בְּעַד-עַמֵּנוּ, וּבְעַד עָרֵי אֱלֹהֵינוּ; וַיהוָה, הַטּוֹב בְּעֵינָיו יַעֲשֶׂה. 
<B>א יט,יד</B> וַיִּגַּשׁ יוֹאָב וְהָעָם אֲשֶׁר-עִמּוֹ, לִפְנֵי אֲרָם--לַמִּלְחָמָה; וַיָּנוּסוּ, מִפָּנָיו. 
<B>א יט,טו</B> וּבְנֵי עַמּוֹן רָאוּ, כִּי-נָס אֲרָם, וַיָּנוּסוּ גַם-הֵם מִפְּנֵי אַבְשַׁי אָחִיו, וַיָּבֹאוּ הָעִירָה; וַיָּבֹא יוֹאָב, יְרוּשָׁלִָם.  {ס} 
<B>א יט,טז</B> וַיַּרְא אֲרָם, כִּי נִגְּפוּ לִפְנֵי יִשְׂרָאֵל, וַיִּשְׁלְחוּ מַלְאָכִים, וַיּוֹצִיאוּ אֶת-אֲרָם אֲשֶׁר מֵעֵבֶר הַנָּהָר; וְשׁוֹפַךְ שַׂר-צְבָא הֲדַדְעֶזֶר, לִפְנֵיהֶם. 
<B>א יט,יז</B> וַיֻּגַּד לְדָוִיד, וַיֶּאֱסֹף אֶת-כָּל-יִשְׂרָאֵל וַיַּעֲבֹר הַיַּרְדֵּן, וַיָּבֹא אֲלֵהֶם, וַיַּעֲרֹךְ אֲלֵהֶם; וַיַּעֲרֹךְ דָּוִיד לִקְרַאת אֲרָם, מִלְחָמָה, וַיִּלָּחֲמוּ, עִמּוֹ. 
<B>א יט,יח</B> וַיָּנָס אֲרָם, מִלִּפְנֵי יִשְׂרָאֵל, וַיַּהֲרֹג דָּוִיד מֵאֲרָם שִׁבְעַת אֲלָפִים רֶכֶב, וְאַרְבָּעִים אֶלֶף אִישׁ רַגְלִי; וְאֵת שׁוֹפַךְ שַׂר-הַצָּבָא, הֵמִית. 
<B>א יט,יט</B> וַיִּרְאוּ עַבְדֵי הֲדַדְעֶזֶר, כִּי נִגְּפוּ לִפְנֵי יִשְׂרָאֵל, וַיַּשְׁלִימוּ עִם-דָּוִיד, וַיַּעַבְדֻהוּ; וְלֹא-אָבָה אֲרָם, לְהוֹשִׁיעַ אֶת-בְּנֵי-עַמּוֹן עוֹד.  {ס} 
<B>א כ,א</B> וַיְהִי לְעֵת תְּשׁוּבַת הַשָּׁנָה לְעֵת צֵאת הַמְּלָכִים, וַיִּנְהַג יוֹאָב אֶת-חֵיל הַצָּבָא וַיַּשְׁחֵת אֶת-אֶרֶץ בְּנֵי-עַמּוֹן וַיָּבֹא וַיָּצַר אֶת-רַבָּה, וְדָוִיד, יֹשֵׁב בִּירוּשָׁלִָם; וַיַּךְ יוֹאָב אֶת-רַבָּה, וַיֶּהֶרְסֶהָ. 
<B>א כ,ב</B> וַיִּקַּח דָּוִיד אֶת-עֲטֶרֶת-מַלְכָּם מֵעַל רֹאשׁוֹ וַיִּמְצָאָהּ מִשְׁקַל כִּכַּר-זָהָב, וּבָהּ אֶבֶן יְקָרָה, וַתְּהִי, עַל-רֹאשׁ דָּוִיד; וּשְׁלַל הָעִיר הוֹצִיא, הַרְבֵּה מְאֹד. 
<B>א כ,ג</B> וְאֶת-הָעָם אֲשֶׁר-בָּהּ הוֹצִיא, וַיָּשַׂר בַּמְּגֵרָה וּבַחֲרִיצֵי הַבַּרְזֶל וּבַמְּגֵרוֹת, וְכֵן יַעֲשֶׂה דָוִיד, לְכֹל עָרֵי בְנֵי-עַמּוֹן; וַיָּשָׁב דָּוִיד וְכָל-הָעָם, יְרוּשָׁלִָם.  {ס} 
<B>א כ,ד</B> וַיְהִי, אַחֲרֵי-כֵן, וַתַּעֲמֹד מִלְחָמָה בְּגֶזֶר, עִם-פְּלִשְׁתִּים; אָז הִכָּה סִבְּכַי הַחֻשָׁתִי, אֶת-סִפַּי מִילִידֵי הָרְפָאִים--וַיִּכָּנֵעוּ. 
<B>א כ,ה</B> וַתְּהִי-עוֹד מִלְחָמָה, אֶת-פְּלִשְׁתִּים; וַיַּךְ אֶלְחָנָן בֶּן-יעור (יָעִיר), אֶת-לַחְמִי אֲחִי גָּלְיָת הַגִּתִּי--וְעֵץ חֲנִיתוֹ, כִּמְנוֹר אֹרְגִים.  {ס} 
<B>א כ,ו</B> וַתְּהִי-עוֹד מִלְחָמָה, בְּגַת; וַיְהִי אִישׁ מִדָּה, וְאֶצְבְּעֹתָיו שֵׁשׁ-וָשֵׁשׁ עֶשְׂרִים וְאַרְבַּע, וְגַם-הוּא, נוֹלַד לְהָרָפָא. 
<B>א כ,ז</B> וַיְחָרֵף, אֶת-יִשְׂרָאֵל; וַיַּכֵּהוּ, יְהוֹנָתָן, בֶּן-שִׁמְעָא, אֲחִי דָוִיד. 
<B>א כ,ח</B> אֵל נוּלְּדוּ לְהָרָפָא, בְּגַת; וַיִּפְּלוּ בְיַד-דָּוִיד, וּבְיַד-עֲבָדָיו.  {פ}<BR>
<B>א כא,א</B> וַיַּעֲמֹד שָׂטָן, עַל-יִשְׂרָאֵל; וַיָּסֶת, אֶת-דָּוִיד, לִמְנוֹת, אֶת-יִשְׂרָאֵל. 
<B>א כא,ב</B> וַיֹּאמֶר דָּוִיד אֶל-יוֹאָב, וְאֶל-שָׂרֵי הָעָם, לְכוּ סִפְרוּ אֶת-יִשְׂרָאֵל, מִבְּאֵר שֶׁבַע וְעַד-דָּן; וְהָבִיאוּ אֵלַי, וְאֵדְעָה אֶת-מִסְפָּרָם. 
<B>א כא,ג</B> וַיֹּאמֶר יוֹאָב, יוֹסֵף יְהוָה עַל-עַמּוֹ כָּהֵם מֵאָה פְעָמִים--הֲלֹא אֲדֹנִי הַמֶּלֶךְ, כֻּלָּם לַאדֹנִי לַעֲבָדִים; לָמָּה יְבַקֵּשׁ זֹאת אֲדֹנִי, לָמָּה יִהְיֶה לְאַשְׁמָה לְיִשְׂרָאֵל. 
<B>א כא,ד</B> וּדְבַר-הַמֶּלֶךְ, חָזַק עַל-יוֹאָב; וַיֵּצֵא יוֹאָב, וַיִּתְהַלֵּךְ בְּכָל-יִשְׂרָאֵל, וַיָּבֹא, יְרוּשָׁלִָם. 
<B>א כא,ה</B> וַיִּתֵּן יוֹאָב אֶת-מִסְפַּר מִפְקַד-הָעָם, אֶל-דָּוִיד; וַיְהִי כָל-יִשְׂרָאֵל אֶלֶף אֲלָפִים וּמֵאָה אֶלֶף אִישׁ, שֹׁלֵף חֶרֶב, וִיהוּדָה, אַרְבַּע מֵאוֹת וְשִׁבְעִים אֶלֶף אִישׁ שֹׁלֵף חָרֶב. 
<B>א כא,ו</B> וְלֵוִי, וּבִנְיָמִן, לֹא פָקַד, בְּתוֹכָם:  כִּי-נִתְעַב דְּבַר-הַמֶּלֶךְ, אֶת-יוֹאָב. 
<B>א כא,ז</B> וַיֵּרַע בְּעֵינֵי הָאֱלֹהִים, עַל-הַדָּבָר הַזֶּה; וַיַּךְ, אֶת-יִשְׂרָאֵל.  {ס} 
<B>א כא,ח</B> וַיֹּאמֶר דָּוִיד, אֶל-הָאֱלֹהִים, חָטָאתִי מְאֹד, אֲשֶׁר עָשִׂיתִי אֶת-הַדָּבָר הַזֶּה; וְעַתָּה, הַעֲבֶר-נָא אֶת-עֲווֹן עַבְדְּךָ, כִּי נִסְכַּלְתִּי, מְאֹד.  {פ}<BR>
<B>א כא,ט</B> וַיְדַבֵּר יְהוָה אֶל-גָּד, חֹזֵה דָוִיד לֵאמֹר. 
<B>א כא,י</B> לֵךְ וְדִבַּרְתָּ אֶל-דָּוִיד לֵאמֹר, כֹּה אָמַר יְהוָה, שָׁלוֹשׁ, אֲנִי נֹטֶה עָלֶיךָ:  בְּחַר-לְךָ אַחַת מֵהֵנָּה, וְאֶעֱשֶׂה-לָּךְ. 
<B>א כא,יא</B> וַיָּבֹא גָד, אֶל-דָּוִיד; וַיֹּאמֶר לוֹ כֹּה-אָמַר יְהוָה, קַבֶּל-לָךְ. 
<B>א כא,יב</B> אִם-שָׁלוֹשׁ שָׁנִים רָעָב, וְאִם-שְׁלֹשָׁה חֳדָשִׁים נִסְפֶּה מִפְּנֵי-צָרֶיךָ וְחֶרֶב אוֹיְבֶיךָ לְמַשֶּׂגֶת, וְאִם-שְׁלֹשֶׁת יָמִים חֶרֶב יְהוָה וְדֶבֶר בָּאָרֶץ, וּמַלְאַךְ יְהוָה מַשְׁחִית בְּכָל-גְּבוּל יִשְׂרָאֵל:  וְעַתָּה רְאֵה, מָה-אָשִׁיב אֶת-שֹׁלְחִי דָּבָר.  {ס} 
<B>א כא,יג</B> וַיֹּאמֶר דָּוִיד אֶל-גָּד, צַר-לִי מְאֹד; אֶפְּלָה-נָּא בְיַד-יְהוָה, כִּי-רַבִּים רַחֲמָיו מְאֹד, וּבְיַד-אָדָם, אַל-אֶפֹּל. 
<B>א כא,יד</B> וַיִּתֵּן יְהוָה דֶּבֶר, בְּיִשְׂרָאֵל; וַיִּפֹּל, מִיִּשְׂרָאֵל, שִׁבְעִים אֶלֶף, אִישׁ. 
<B>א כא,טו</B> וַיִּשְׁלַח הָאֱלֹהִים מַלְאָךְ לִירוּשָׁלִַם, לְהַשְׁחִיתָהּ, וּכְהַשְׁחִית רָאָה יְהוָה וַיִּנָּחֶם עַל-הָרָעָה, וַיֹּאמֶר לַמַּלְאָךְ הַמַּשְׁחִית רַב עַתָּה הֶרֶף יָדֶךָ; וּמַלְאַךְ יְהוָה עֹמֵד, עִם-גֹּרֶן אָרְנָן הַיְבוּסִי.  {ס} 
<B>א כא,טז</B> וַיִּשָּׂא דָוִיד אֶת-עֵינָיו, וַיַּרְא אֶת-מַלְאַךְ יְהוָה עֹמֵד בֵּין הָאָרֶץ וּבֵין הַשָּׁמַיִם, וְחַרְבּוֹ שְׁלוּפָה בְּיָדוֹ, נְטוּיָה עַל-יְרוּשָׁלִָם; וַיִּפֹּל דָּוִיד וְהַזְּקֵנִים מְכֻסִּים בַּשַּׂקִּים, עַל-פְּנֵיהֶם. 
<B>א כא,יז</B> וַיֹּאמֶר דָּוִיד אֶל-הָאֱלֹהִים הֲלֹא אֲנִי אָמַרְתִּי לִמְנוֹת בָּעָם, וַאֲנִי-הוּא אֲשֶׁר-חָטָאתִי וְהָרֵעַ הֲרֵעוֹתִי, וְאֵלֶּה הַצֹּאן, מֶה עָשׂוּ; יְהוָה אֱלֹהַי, תְּהִי נָא יָדְךָ בִּי וּבְבֵית אָבִי, וּבְעַמְּךָ, לֹא לְמַגֵּפָה.  {ס} 
<B>א כא,יח</B> וּמַלְאַךְ יְהוָה אָמַר אֶל-גָּד, לֵאמֹר לְדָוִיד:  כִּי יַעֲלֶה דָוִיד, לְהָקִים מִזְבֵּחַ לַיהוָה, בְּגֹרֶן, אָרְנָן הַיְבֻסִי. 
<B>א כא,יט</B> וַיַּעַל דָּוִיד בִּדְבַר-גָּד, אֲשֶׁר דִּבֶּר בְּשֵׁם יְהוָה. 
<B>א כא,כ</B> וַיָּשָׁב אָרְנָן, וַיַּרְא אֶת-הַמַּלְאָךְ, וְאַרְבַּעַת בָּנָיו עִמּוֹ, מִתְחַבְּאִים; וְאָרְנָן, דָּשׁ חִטִּים. 
<B>א כא,כא</B> וַיָּבֹא דָוִיד, עַד-אָרְנָן; וַיַּבֵּט אָרְנָן, וַיַּרְא אֶת-דָּוִיד, וַיֵּצֵא מִן-הַגֹּרֶן, וַיִּשְׁתַּחוּ לְדָוִיד אַפַּיִם אָרְצָה. 
<B>א כא,כב</B> וַיֹּאמֶר דָּוִיד אֶל-אָרְנָן, תְּנָה-לִּי מְקוֹם הַגֹּרֶן, וְאֶבְנֶה-בּוֹ מִזְבֵּחַ, לַיהוָה; בְּכֶסֶף מָלֵא תְּנֵהוּ לִי, וְתֵעָצַר הַמַּגֵּפָה מֵעַל הָעָם. 
<B>א כא,כג</B> וַיֹּאמֶר אָרְנָן אֶל-דָּוִיד קַח-לָךְ, וְיַעַשׂ אֲדֹנִי הַמֶּלֶךְ הַטּוֹב בְּעֵינָיו; רְאֵה נָתַתִּי הַבָּקָר לָעֹלוֹת, וְהַמּוֹרִגִּים לָעֵצִים וְהַחִטִּים לַמִּנְחָה--הַכֹּל נָתָתִּי. 
<B>א כא,כד</B> וַיֹּאמֶר הַמֶּלֶךְ דָּוִיד, לְאָרְנָן, לֹא, כִּי-קָנֹה אֶקְנֶה בְּכֶסֶף מָלֵא:  כִּי לֹא-אֶשָּׂא אֲשֶׁר-לְךָ, לַיהוָה, וְהַעֲלוֹת עוֹלָה, חִנָּם. 
<B>א כא,כה</B> וַיִּתֵּן דָּוִיד לְאָרְנָן, בַּמָּקוֹם, שִׁקְלֵי זָהָב, מִשְׁקָל שֵׁשׁ מֵאוֹת. 
<B>א כא,כו</B> וַיִּבֶן שָׁם דָּוִיד מִזְבֵּחַ לַיהוָה, וַיַּעַל עֹלוֹת וּשְׁלָמִים; וַיִּקְרָא, אֶל-יְהוָה, וַיַּעֲנֵהוּ בָאֵשׁ מִן-הַשָּׁמַיִם, עַל מִזְבַּח הָעֹלָה.  {ס} 
<B>א כא,כז</B> וַיֹּאמֶר יְהוָה לַמַּלְאָךְ, וַיָּשֶׁב חַרְבּוֹ אֶל-נְדָנָהּ. 
<B>א כא,כח</B> בָּעֵת הַהִיא--בִּרְאוֹת דָּוִיד כִּי-עָנָהוּ יְהוָה, בְּגֹרֶן אָרְנָן הַיְבוּסִי; וַיִּזְבַּח, שָׁם. 
<B>א כא,כט</B> וּמִשְׁכַּן יְהוָה אֲשֶׁר-עָשָׂה מֹשֶׁה בַמִּדְבָּר, וּמִזְבַּח הָעוֹלָה--בָּעֵת הַהִיא:  בַּבָּמָה, בְּגִבְעוֹן. 
<B>א כא,ל</B> וְלֹא-יָכֹל דָּוִיד לָלֶכֶת לְפָנָיו, לִדְרֹשׁ אֱלֹהִים:  כִּי נִבְעַת--מִפְּנֵי, חֶרֶב מַלְאַךְ יְהוָה.  {ס} 
<B>א כב,א</B> וַיֹּאמֶר דָּוִיד--זֶה הוּא, בֵּית יְהוָה הָאֱלֹהִים; וְזֶה-מִּזְבֵּחַ לְעֹלָה, לְיִשְׂרָאֵל.  {פ}<BR>
<B>א כב,ב</B> וַיֹּאמֶר דָּוִיד--לִכְנוֹס אֶת-הַגֵּרִים, אֲשֶׁר בְּאֶרֶץ יִשְׂרָאֵל; וַיַּעֲמֵד חֹצְבִים, לַחְצוֹב אַבְנֵי גָזִית, לִבְנוֹת, בֵּית הָאֱלֹהִים. 
<B>א כב,ג</B> וּבַרְזֶל לָרֹב לַמִּסְמְרִים לְדַלְתוֹת הַשְּׁעָרִים, וְלַמְחַבְּרוֹת--הֵכִין דָּוִיד; וּנְחֹשֶׁת לָרֹב, אֵין מִשְׁקָל. 
<B>א כב,ד</B> וַעֲצֵי אֲרָזִים, לְאֵין מִסְפָּר:  כִּי-הֵבִיאוּ הַצִּידֹנִים וְהַצֹּרִים עֲצֵי אֲרָזִים, לָרֹב--לְדָוִיד.  {פ}<BR>
<B>א כב,ה</B> וַיֹּאמֶר דָּוִיד, שְׁלֹמֹה בְנִי נַעַר וָרָךְ, וְהַבַּיִת לִבְנוֹת לַיהוָה לְהַגְדִּיל לְמַעְלָה לְשֵׁם וּלְתִפְאֶרֶת לְכָל-הָאֲרָצוֹת, אָכִינָה נָּא לוֹ; וַיָּכֶן דָּוִיד לָרֹב, לִפְנֵי מוֹתוֹ. 
<B>א כב,ו</B> וַיִּקְרָא, לִשְׁלֹמֹה בְנוֹ; וַיְצַוֵּהוּ לִבְנוֹת בַּיִת, לַיהוָה אֱלֹהֵי יִשְׂרָאֵל.  {ס} 
<B>א כב,ז</B> וַיֹּאמֶר דָּוִיד, לִשְׁלֹמֹה:  בנו (בְּנִי)--אֲנִי הָיָה עִם-לְבָבִי, לִבְנוֹת בַּיִת לְשֵׁם יְהוָה אֱלֹהָי. 
<B>א כב,ח</B> וַיְהִי עָלַי דְּבַר-יְהוָה, לֵאמֹר, דָּם לָרֹב שָׁפַכְתָּ, וּמִלְחָמוֹת גְּדֹלוֹת עָשִׂיתָ:  לֹא-תִבְנֶה בַיִת, לִשְׁמִי--כִּי דָּמִים רַבִּים, שָׁפַכְתָּ אַרְצָה לְפָנָי. 
<B>א כב,ט</B> הִנֵּה-בֵן נוֹלָד לָךְ, הוּא יִהְיֶה אִישׁ מְנוּחָה, וַהֲנִיחוֹתִי לוֹ מִכָּל-אוֹיְבָיו, מִסָּבִיב:  כִּי שְׁלֹמֹה יִהְיֶה שְׁמוֹ, וְשָׁלוֹם וָשֶׁקֶט אֶתֵּן עַל-יִשְׂרָאֵל בְּיָמָיו. 
<B>א כב,י</B> הוּא-יִבְנֶה בַיִת, לִשְׁמִי, וְהוּא יִהְיֶה-לִּי לְבֵן, וַאֲנִי-לוֹ לְאָב; וַהֲכִינוֹתִי כִּסֵּא מַלְכוּתוֹ, עַל-יִשְׂרָאֵל--עַד-עוֹלָם. 
<B>א כב,יא</B> עַתָּה בְנִי, יְהִי יְהוָה עִמָּךְ; וְהִצְלַחְתָּ, וּבָנִיתָ בֵּית יְהוָה אֱלֹהֶיךָ, כַּאֲשֶׁר, דִּבֶּר עָלֶיךָ. 
<B>א כב,יב</B> אַךְ יִתֶּן-לְךָ יְהוָה שֵׂכֶל וּבִינָה, וִיצַוְּךָ עַל-יִשְׂרָאֵל, וְלִשְׁמוֹר, אֶת-תּוֹרַת יְהוָה אֱלֹהֶיךָ. 
<B>א כב,יג</B> אָז תַּצְלִיחַ--אִם-תִּשְׁמוֹר לַעֲשׂוֹת אֶת-הַחֻקִּים וְאֶת-הַמִּשְׁפָּטִים, אֲשֶׁר צִוָּה יְהוָה אֶת-מֹשֶׁה עַל-יִשְׂרָאֵל; חֲזַק וֶאֱמָץ, אַל-תִּירָא וְאַל-תֵּחָת. 
<B>א כב,יד</B> וְהִנֵּה בְעָנְיִי הֲכִינוֹתִי לְבֵית-יְהוָה, זָהָב כִּכָּרִים מֵאָה-אֶלֶף וְכֶסֶף אֶלֶף אֲלָפִים כִּכָּרִים, וְלַנְּחֹשֶׁת וְלַבַּרְזֶל אֵין מִשְׁקָל, כִּי לָרֹב הָיָה; וְעֵצִים וַאֲבָנִים הֲכִינוֹתִי, וַעֲלֵיהֶם תּוֹסִיף. 
<B>א כב,טו</B> וְעִמְּךָ לָרֹב, עֹשֵׂי מְלָאכָה--חֹצְבִים, וְחָרָשֵׁי אֶבֶן וָעֵץ; וְכָל-חָכָם, בְּכָל-מְלָאכָה. 
<B>א כב,טז</B> לַזָּהָב לַכֶּסֶף וְלַנְּחֹשֶׁת וְלַבַּרְזֶל, אֵין מִסְפָּר; קוּם וַעֲשֵׂה, וִיהִי יְהוָה עִמָּךְ. 
<B>א כב,יז</B> וַיְצַו דָּוִיד לְכָל-שָׂרֵי יִשְׂרָאֵל, לַעְזֹר לִשְׁלֹמֹה בְנוֹ.  {ס} 
<B>א כב,יח</B> הֲלֹא יְהוָה אֱלֹהֵיכֶם עִמָּכֶם, וְהֵנִיחַ לָכֶם מִסָּבִיב:  כִּי נָתַן בְּיָדִי, אֵת יֹשְׁבֵי הָאָרֶץ, וְנִכְבְּשָׁה הָאָרֶץ לִפְנֵי יְהוָה, וְלִפְנֵי עַמּוֹ. 
<B>א כב,יט</B> עַתָּה, תְּנוּ לְבַבְכֶם וְנַפְשְׁכֶם, לִדְרוֹשׁ, לַיהוָה אֱלֹהֵיכֶם; וְקוּמוּ, וּבְנוּ אֶת-מִקְדַּשׁ יְהוָה הָאֱלֹהִים, לְהָבִיא אֶת-אֲרוֹן בְּרִית-יְהוָה וּכְלֵי קֹדֶשׁ הָאֱלֹהִים, לַבַּיִת הַנִּבְנֶה לְשֵׁם-יְהוָה.  {פ}<BR>
<B>א כג,א</B> וְדָוִיד זָקֵן, וְשָׂבַע יָמִים; וַיַּמְלֵךְ אֶת-שְׁלֹמֹה בְנוֹ, עַל-יִשְׂרָאֵל. 
<B>א כג,ב</B> וַיֶּאֱסֹף אֶת-כָּל-שָׂרֵי יִשְׂרָאֵל, וְהַכֹּהֲנִים וְהַלְוִיִּם. 
<B>א כג,ג</B> וַיִּסָּפְרוּ, הַלְוִיִּם, מִבֶּן שְׁלֹשִׁים שָׁנָה, וָמָעְלָה; וַיְהִי מִסְפָּרָם לְגֻלְגְּלֹתָם לִגְבָרִים, שְׁלֹשִׁים וּשְׁמוֹנָה אָלֶף. 
<B>א כג,ד</B> מֵאֵלֶּה, לְנַצֵּחַ עַל-מְלֶאכֶת בֵּית-יְהוָה, עֶשְׂרִים וְאַרְבָּעָה, אָלֶף; וְשֹׁטְרִים וְשֹׁפְטִים, שֵׁשֶׁת אֲלָפִים. 
<B>א כג,ה</B> וְאַרְבַּעַת אֲלָפִים, שֹׁעֲרִים; וְאַרְבַּעַת אֲלָפִים, מְהַלְלִים לַיהוָה, בַּכֵּלִים, אֲשֶׁר עָשִׂיתִי לְהַלֵּל.  {ס} 
<B>א כג,ו</B> וַיֶּחָלְקֵם דָּוִיד, מַחְלְקוֹת;  {ס}  לִבְנֵי לֵוִי, לְגֵרְשׁוֹן קְהָת וּמְרָרִי.  {ס} 
<B>א כג,ז</B> לַגֵּרְשֻׁנִּי, לַעְדָּן וְשִׁמְעִי.  {ס} 
<B>א כג,ח</B> בְּנֵי לַעְדָּן, הָרֹאשׁ יְחִיאֵל וְזֵתָם וְיוֹאֵל--שְׁלֹשָׁה.  {ס} 
<B>א כג,ט</B> בְּנֵי שִׁמְעִי, שלמות (שְׁלֹמִית) וַחֲזִיאֵל וְהָרָן--שְׁלֹשָׁה; אֵלֶּה רָאשֵׁי הָאָבוֹת, לְלַעְדָּן.  {ס} 
<B>א כג,י</B> וּבְנֵי שִׁמְעִי--יַחַת זִינָא, וִיעוּשׁ וּבְרִיעָה; אֵלֶּה בְנֵי-שִׁמְעִי, אַרְבָּעָה. 
<B>א כג,יא</B> וַיְהִי-יַחַת הָרֹאשׁ, וְזִיזָה הַשֵּׁנִי; וִיעוּשׁ וּבְרִיעָה, לֹא-הִרְבּוּ בָנִים, וַיִּהְיוּ לְבֵית אָב, לִפְקֻדָּה אֶחָת.  {ס} 
<B>א כג,יב</B> בְּנֵי קְהָת, עַמְרָם יִצְהָר חֶבְרוֹן וְעֻזִּיאֵל--אַרְבָּעָה.  {ס} 
<B>א כג,יג</B> בְּנֵי עַמְרָם, אַהֲרֹן וּמֹשֶׁה; וַיִּבָּדֵל אַהֲרֹן לְהַקְדִּישׁוֹ קֹדֶשׁ קָדָשִׁים הוּא-וּבָנָיו, עַד-עוֹלָם--לְהַקְטִיר לִפְנֵי יְהוָה לְשָׁרְתוֹ וּלְבָרֵךְ בִּשְׁמוֹ, עַד-עוֹלָם. 
<B>א כג,יד</B> וּמֹשֶׁה, אִישׁ הָאֱלֹהִים--בָּנָיו, יִקָּרְאוּ עַל-שֵׁבֶט הַלֵּוִי.  {ס} 
<B>א כג,טו</B> בְּנֵי מֹשֶׁה, גֵּרְשׁוֹם וֶאֱלִיעֶזֶר. 
<B>א כג,טז</B> בְּנֵי גֵרְשׁוֹם, שְׁבוּאֵל הָרֹאשׁ. 
<B>א כג,יז</B> וַיִּהְיוּ בְנֵי-אֱלִיעֶזֶר, רְחַבְיָה הָרֹאשׁ; וְלֹא-הָיָה לֶאֱלִיעֶזֶר בָּנִים אֲחֵרִים, וּבְנֵי רְחַבְיָה רָבוּ לְמָעְלָה.  {ס} 
<B>א כג,יח</B> בְּנֵי יִצְהָר, שְׁלֹמִית הָרֹאשׁ. 
<B>א כג,יט</B> בְּנֵי, חֶבְרוֹן--יְרִיָּהוּ הָרֹאשׁ, אֲמַרְיָה הַשֵּׁנִי, יַחֲזִיאֵל הַשְּׁלִישִׁי, וִיקַמְעָם הָרְבִיעִי. 
<B>א כג,כ</B> בְּנֵי, עֻזִּיאֵל--מִיכָה הָרֹאשׁ, וְיִשִּׁיָּה הַשֵּׁנִי. 
<B>א כג,כא</B> בְּנֵי מְרָרִי מַחְלִי וּמוּשִׁי, בְּנֵי מַחְלִי אֶלְעָזָר וְקִישׁ. 
<B>א כג,כב</B> וַיָּמָת, אֶלְעָזָר, וְלֹא-הָיוּ לוֹ בָּנִים, כִּי אִם-בָּנוֹת; וַיִּשָּׂאוּם בְּנֵי-קִישׁ, אֲחֵיהֶם. 
<B>א כג,כג</B> בְּנֵי מוּשִׁי, מַחְלִי וְעֵדֶר וִירֵמוֹת--שְׁלוֹשָׁה.  {ס} 
<B>א כג,כד</B> אֵלֶּה בְנֵי-לֵוִי לְבֵית אֲבוֹתֵיהֶם רָאשֵׁי הָאָבוֹת לִפְקוּדֵיהֶם, בְּמִסְפַּר שֵׁמוֹת לְגֻלְגְּלֹתָם, עֹשֵׂה הַמְּלָאכָה, לַעֲבֹדַת בֵּית יְהוָה--מִבֶּן עֶשְׂרִים שָׁנָה, וָמָעְלָה. 
<B>א כג,כה</B> כִּי אָמַר דָּוִיד, הֵנִיחַ יְהוָה אֱלֹהֵי-יִשְׂרָאֵל לְעַמּוֹ; וַיִּשְׁכֹּן בִּירוּשָׁלִַם, עַד-לְעוֹלָם. 
<B>א כג,כו</B> וְגַם, לַלְוִיִּם--אֵין-לָשֵׂאת אֶת-הַמִּשְׁכָּן וְאֶת-כָּל-כֵּלָיו, לַעֲבֹדָתוֹ. 
<B>א כג,כז</B> כִּי בְדִבְרֵי דָוִיד הָאַחֲרוֹנִים, הֵמָּה מִסְפַּר בְּנֵי-לֵוִי, מִבֶּן עֶשְׂרִים שָׁנָה, וּלְמָעְלָה. 
<B>א כג,כח</B> כִּי מַעֲמָדָם לְיַד-בְּנֵי אַהֲרֹן, לַעֲבֹדַת בֵּית יְהוָה, עַל-הַחֲצֵרוֹת וְעַל-הַלְּשָׁכוֹת, וְעַל-טָהֳרַת לְכָל-קֹדֶשׁ--וּמַעֲשֵׂה, עֲבֹדַת בֵּית הָאֱלֹהִים. 
<B>א כג,כט</B> וּלְלֶחֶם הַמַּעֲרֶכֶת וּלְסֹלֶת לְמִנְחָה, וְלִרְקִיקֵי הַמַּצּוֹת, וְלַמַּחֲבַת, וְלַמֻּרְבָּכֶת; וּלְכָל-מְשׂוּרָה, וּמִדָּה. 
<B>א כג,ל</B> וְלַעֲמֹד בַּבֹּקֶר בַּבֹּקֶר, לְהֹדוֹת וּלְהַלֵּל לַיהוָה; וְכֵן, לָעָרֶב. 
<B>א כג,לא</B> וּלְכֹל הַעֲלוֹת עֹלוֹת, לַיהוָה, לַשַּׁבָּתוֹת, לֶחֳדָשִׁים וְלַמֹּעֲדִים--בְּמִסְפָּר כְּמִשְׁפָּט עֲלֵיהֶם תָּמִיד, לִפְנֵי יְהוָה. 
<B>א כג,לב</B> וְשָׁמְרוּ אֶת-מִשְׁמֶרֶת אֹהֶל-מוֹעֵד, וְאֵת מִשְׁמֶרֶת הַקֹּדֶשׁ, וּמִשְׁמֶרֶת, בְּנֵי אַהֲרֹן אֲחֵיהֶם--לַעֲבֹדַת, בֵּית יְהוָה.  {פ}<BR>
<B>א כד,א</B> וְלִבְנֵי אַהֲרֹן, מַחְלְקוֹתָם:  בְּנֵי אַהֲרֹן--נָדָב וַאֲבִיהוּא, אֶלְעָזָר וְאִיתָמָר. 
<B>א כד,ב</B> וַיָּמָת נָדָב וַאֲבִיהוּא לִפְנֵי אֲבִיהֶם, וּבָנִים לֹא-הָיוּ לָהֶם; וַיְכַהֲנוּ, אֶלְעָזָר וְאִיתָמָר. 
<B>א כד,ג</B> וַיֶּחָלְקֵם דָּוִיד--וְצָדוֹק מִן-בְּנֵי אֶלְעָזָר, וַאֲחִימֶלֶךְ מִן-בְּנֵי אִיתָמָר:  לִפְקֻדָּתָם, בַּעֲבֹדָתָם. 
<B>א כד,ד</B> וַיִּמָּצְאוּ בְנֵי-אֶלְעָזָר רַבִּים לְרָאשֵׁי הַגְּבָרִים, מִן-בְּנֵי אִיתָמָר--וַיַּחְלְקוּם:  לִבְנֵי אֶלְעָזָר רָאשִׁים לְבֵית-אָבוֹת, שִׁשָּׁה עָשָׂר, וְלִבְנֵי אִיתָמָר לְבֵית אֲבוֹתָם, שְׁמוֹנָה. 
<B>א כד,ה</B> וַיַּחְלְקוּם בְּגוֹרָלוֹת, אֵלֶּה עִם-אֵלֶּה:  כִּי-הָיוּ שָׂרֵי-קֹדֶשׁ וְשָׂרֵי הָאֱלֹהִים, מִבְּנֵי אֶלְעָזָר וּבִבְנֵי אִיתָמָר.  {ס} 
<B>א כד,ו</B> וַיִּכְתְּבֵם שְׁמַעְיָה בֶן-נְתַנְאֵל הַסּוֹפֵר מִן-הַלֵּוִי, לִפְנֵי הַמֶּלֶךְ וְהַשָּׂרִים וְצָדוֹק הַכֹּהֵן וַאֲחִימֶלֶךְ בֶּן-אֶבְיָתָר, וְרָאשֵׁי הָאָבוֹת, לַכֹּהֲנִים וְלַלְוִיִּם--בֵּית-אָב אֶחָד, אָחֻז לְאֶלְעָזָר, וְאָחֻז אָחֻז, לְאִיתָמָר.  {פ}<BR>
<B>א כד,ז</B> וַיֵּצֵא הַגּוֹרָל הָרִאשׁוֹן, לִיהוֹיָרִיב,  {ס}  לִידַעְיָה, הַשֵּׁנִי.  {ס} 
<B>א כד,ח</B> לְחָרִם,  {ר}<BR> הַשְּׁלִישִׁי,  {ס}  לִשְׂעֹרִים, הָרְבִעִי.  {ס} 
<B>א כד,ט</B> לְמַלְכִּיָּה,  {ר}<BR> הַחֲמִישִׁי,  {ס}  לְמִיָּמִן, הַשִּׁשִּׁי.  {ס} 
<B>א כד,י</B> לְהַקּוֹץ,  {ר}<BR> הַשְּׁבִעִי,  {ס}  לַאֲבִיָּה, הַשְּׁמִינִי.  {ס} 
<B>א כד,יא</B> לְיֵשׁוּעַ,  {ר}<BR> הַתְּשִׁעִי,  {ס}  לִשְׁכַנְיָהוּ, הָעֲשִׂרִי.  {ס} 
<B>א כד,יב</B> לְאֶלְיָשִׁיב,  {ר}<BR> עַשְׁתֵּי עָשָׂר,  {ס}  לְיָקִים, שְׁנֵים עָשָׂר.  {ס} 
<B>א כד,יג</B> לְחֻפָּה,  {ר}<BR> שְׁלֹשָׁה עָשָׂר,  {ס}  לְיֶשֶׁבְאָב, אַרְבָּעָה עָשָׂר.  {ס} 
<B>א כד,יד</B> לְבִלְגָּה,  {ר}<BR> חֲמִשָּׁה עָשָׂר,  {ס}  לְאִמֵּר, שִׁשָּׁה עָשָׂר.  {ס} 
<B>א כד,טו</B> לְחֵזִיר, שִׁבְעָה  {ר}<BR> עָשָׂר,  {ס}  לְהַפִּצֵּץ, שְׁמוֹנָה עָשָׂר.  {ס} 
<B>א כד,טז</B> לִפְתַחְיָה, תִּשְׁעָה  {ר}<BR> עָשָׂר,  {ס}  לִיחֶזְקֵאל, הָעֶשְׂרִים.  {ס} 
<B>א כד,יז</B> לְיָכִין, אֶחָד  {ר}<BR> וְעֶשְׂרִים,  {ס}  לְגָמוּל, שְׁנַיִם וְעֶשְׂרִים.  {ס} 
<B>א כד,יח</B> לִדְלָיָהוּ, שְׁלֹשָׁה  {ר}<BR> וְעֶשְׂרִים,  {ס}  לְמַעַזְיָהוּ, אַרְבָּעָה וְעֶשְׂרִים.  {פ}<BR>
<B>א כד,יט</B> אֵלֶּה פְקֻדָּתָם לַעֲבֹדָתָם, לָבוֹא לְבֵית-יְהוָה כְּמִשְׁפָּטָם, בְּיַד, אַהֲרֹן אֲבִיהֶם:  כַּאֲשֶׁר צִוָּהוּ, יְהוָה אֱלֹהֵי יִשְׂרָאֵל.  {פ}<BR>
<B>א כד,כ</B> וְלִבְנֵי לֵוִי, הַנּוֹתָרִים:  לִבְנֵי עַמְרָם שׁוּבָאֵל, לִבְנֵי שׁוּבָאֵל יֶחְדְּיָהוּ.  {ס} 
<B>א כד,כא</B> לִרְחַבְיָהוּ--לִבְנֵי רְחַבְיָהוּ, הָרֹאשׁ יִשִּׁיָּה.  {ס} 
<B>א כד,כב</B> לַיִּצְהָרִי שְׁלֹמוֹת, לִבְנֵי שְׁלֹמוֹת יָחַת.  {ס} 
<B>א כד,כג</B> וּבְנָי, יְרִיָּהוּ; אֲמַרְיָהוּ, הַשֵּׁנִי, יַחֲזִיאֵל הַשְּׁלִישִׁי, יְקַמְעָם הָרְבִיעִי.  {ס} 
<B>א כד,כד</B> בְּנֵי עֻזִּיאֵל מִיכָה, לִבְנֵי מִיכָה שמור (שָׁמִיר). 
<B>א כד,כה</B> אֲחִי מִיכָה יִשִּׁיָּה,  {ס}  לִבְנֵי יִשִּׁיָּה זְכַרְיָהוּ.  {ס} 
<B>א כד,כו</B> בְּנֵי מְרָרִי מַחְלִי וּמוּשִׁי,  {ס}  בְּנֵי יַעֲזִיָּהוּ בְנוֹ.  {ס} 
<B>א כד,כז</B> בְּנֵי, מְרָרִי--לְיַעֲזִיָּהוּ בְנוֹ, וְשֹׁהַם וְזַכּוּר וְעִבְרִי.  {ס} 
<B>א כד,כח</B> לְמַחְלִי, אֶלְעָזָר, וְלֹא-הָיָה לוֹ, בָּנִים.  {ס} 
<B>א כד,כט</B> לְקִישׁ, בְּנֵי-קִישׁ יְרַחְמְאֵל.  {ס} 
<B>א כד,ל</B> וּבְנֵי מוּשִׁי, מַחְלִי וְעֵדֶר וִירִימוֹת; אֵלֶּה בְּנֵי הַלְוִיִּם, לְבֵית אֲבֹתֵיהֶם. 
<B>א כד,לא</B> וַיַּפִּילוּ גַם-הֵם גּוֹרָלוֹת לְעֻמַּת אֲחֵיהֶם בְּנֵי-אַהֲרֹן, לִפְנֵי דָוִיד הַמֶּלֶךְ וְצָדוֹק וַאֲחִימֶלֶךְ, וְרָאשֵׁי הָאָבוֹת, לַכֹּהֲנִים וְלַלְוִיִּם--אָבוֹת הָרֹאשׁ, לְעֻמַּת אָחִיו הַקָּטָן.  {ס} 
<B>א כה,א</B> וַיַּבְדֵּל דָּוִיד וְשָׂרֵי הַצָּבָא לַעֲבֹדָה, לִבְנֵי אָסָף וְהֵימָן וִידוּתוּן, הנביאים (הַנִּבְּאִים) בְּכִנֹּרוֹת בִּנְבָלִים, וּבִמְצִלְתָּיִם; וַיְהִי, מִסְפָּרָם, אַנְשֵׁי מְלָאכָה, לַעֲבֹדָתָם. 
<B>א כה,ב</B> לִבְנֵי אָסָף, זַכּוּר וְיוֹסֵף וּנְתַנְיָה וַאֲשַׂרְאֵלָה--בְּנֵי אָסָף:  עַל, יַד-אָסָף, הַנִּבָּא, עַל-יְדֵי הַמֶּלֶךְ. 
<B>א כה,ג</B> לִידוּתוּן--בְּנֵי יְדוּתוּן גְּדַלְיָהוּ וּצְרִי וִישַׁעְיָהוּ חֲשַׁבְיָהוּ וּמַתִּתְיָהוּ שִׁשָּׁה, עַל יְדֵי אֲבִיהֶם יְדוּתוּן בַּכִּנּוֹר, הַנִּבָּא, עַל-הֹדוֹת וְהַלֵּל לַיהוָה.  {ס} 
<B>א כה,ד</B> לְהֵימָן--בְּנֵי הֵימָן בֻּקִּיָּהוּ מַתַּנְיָהוּ עֻזִּיאֵל שְׁבוּאֵל וִירִימוֹת חֲנַנְיָה חֲנָנִי, אֱלִיאָתָה גִדַּלְתִּי וְרֹמַמְתִּי עֶזֶר, יָשְׁבְּקָשָׁה מַלּוֹתִי, הוֹתִיר מַחֲזִיאֹת. 
<B>א כה,ה</B> כָּל-אֵלֶּה בָנִים לְהֵימָן, חֹזֵה הַמֶּלֶךְ בְּדִבְרֵי הָאֱלֹהִים--לְהָרִים קָרֶן; וַיִּתֵּן הָאֱלֹהִים לְהֵימָן, בָּנִים אַרְבָּעָה עָשָׂר--וּבָנוֹת שָׁלוֹשׁ. 
<B>א כה,ו</B> כָּל-אֵלֶּה עַל-יְדֵי אֲבִיהֶם בַּשִּׁיר בֵּית יְהוָה, בִּמְצִלְתַּיִם נְבָלִים וְכִנֹּרוֹת, לַעֲבֹדַת, בֵּית הָאֱלֹהִים--עַל יְדֵי הַמֶּלֶךְ, אָסָף וִידוּתוּן וְהֵימָן. 
<B>א כה,ז</B> וַיְהִי מִסְפָּרָם עִם-אֲחֵיהֶם, מְלֻמְּדֵי-שִׁיר לַיהוָה:  כָּל-הַמֵּבִין--מָאתַיִם, שְׁמוֹנִים וּשְׁמוֹנָה. 
<B>א כה,ח</B> וַיַּפִּילוּ גּוֹרָלוֹת מִשְׁמֶרֶת, לְעֻמַּת כַּקָּטֹן כַּגָּדוֹל--מֵבִין, עִם-תַּלְמִיד.  {פ}<BR>
<B>א כה,ט</B> וַיֵּצֵא הַגּוֹרָל הָרִאשׁוֹן, לְאָסָף--לְיוֹסֵף;  {ס}  גְּדַלְיָהוּ, הַשֵּׁנִי--הוּא-וְאֶחָיו  {ר}<BR> וּבָנָיו, שְׁנֵים עָשָׂר.  {ס} 
<B>א כה,י</B> הַשְּׁלִשִׁי זַכּוּר, בָּנָיו וְאֶחָיו שְׁנֵים  {ר}<BR> עָשָׂר.  {ס} 
<B>א כה,יא</B> הָרְבִיעִי, לַיִּצְרִי--בָּנָיו וְאֶחָיו, שְׁנֵים עָשָׂר.  {ס} 
<B>א כה,יב</B> הַחֲמִישִׁי  {ר}<BR> נְתַנְיָהוּ, בָּנָיו וְאֶחָיו שְׁנֵים עָשָׂר.  {ס} 
<B>א כה,יג</B> הַשִּׁשִּׁי בֻקִּיָּהוּ, בָּנָיו וְאֶחָיו שְׁנֵים  {ר}<BR> עָשָׂר.  {ס} 
<B>א כה,יד</B> הַשְּׁבִעִי יְשַׂרְאֵלָה, בָּנָיו וְאֶחָיו שְׁנֵים עָשָׂר.  {ס} 
<B>א כה,טו</B> הַשְּׁמִינִי  {ר}<BR> יְשַׁעְיָהוּ, בָּנָיו וְאֶחָיו שְׁנֵים עָשָׂר.  {ס} 
<B>א כה,טז</B> הַתְּשִׁיעִי מַתַּנְיָהוּ, בָּנָיו וְאֶחָיו  {ר}<BR> שְׁנֵים עָשָׂר.  {ס} 
<B>א כה,יז</B> הָעֲשִׂירִי שִׁמְעִי, בָּנָיו וְאֶחָיו שְׁנֵים עָשָׂר.  {ס} 
<B>א כה,יח</B> עַשְׁתֵּי-  {ר}<BR> עָשָׂר עֲזַרְאֵל, בָּנָיו וְאֶחָיו שְׁנֵים עָשָׂר.  {ס} 
<B>א כה,יט</B> הַשְּׁנֵים עָשָׂר לַחֲשַׁבְיָה,  {ר}<BR> בָּנָיו וְאֶחָיו שְׁנֵים עָשָׂר.  {ס} 
<B>א כה,כ</B> לִשְׁלֹשָׁה עָשָׂר שׁוּבָאֵל, בָּנָיו וְאֶחָיו שְׁנֵים  {ר}<BR> עָשָׂר.  {ס} 
<B>א כה,כא</B> לְאַרְבָּעָה עָשָׂר מַתִּתְיָהוּ, בָּנָיו וְאֶחָיו שְׁנֵים עָשָׂר.  {ס} 
<B>א כה,כב</B> לַחֲמִשָּׁה  {ר}<BR> עָשָׂר לִירֵמוֹת, בָּנָיו וְאֶחָיו שְׁנֵים עָשָׂר.  {ס} 
<B>א כה,כג</B> לְשִׁשָּׁה עָשָׂר לַחֲנַנְיָהוּ, בָּנָיו  {ר}<BR> וְאֶחָיו שְׁנֵים עָשָׂר.  {ס} 
<B>א כה,כד</B> לְשִׁבְעָה עָשָׂר לְיָשְׁבְּקָשָׁה, בָּנָיו וְאֶחָיו שְׁנֵים  {ר}<BR> עָשָׂר.  {ס} 
<B>א כה,כה</B> לִשְׁמוֹנָה עָשָׂר לַחֲנָנִי, בָּנָיו וְאֶחָיו שְׁנֵים עָשָׂר.  {ס} 
<B>א כה,כו</B> לְתִשְׁעָה  {ר}<BR> עָשָׂר לְמַלּוֹתִי, בָּנָיו וְאֶחָיו שְׁנֵים עָשָׂר.  {ס} 
<B>א כה,כז</B> לְעֶשְׂרִים, לֶאֱלִיָּתָה--בָּנָיו  {ר}<BR> וְאֶחָיו, שְׁנֵים עָשָׂר.  {ס} 
<B>א כה,כח</B> לְאֶחָד וְעֶשְׂרִים לְהוֹתִיר, בָּנָיו וְאֶחָיו שְׁנֵים  {ר}<BR> עָשָׂר.  {ס} 
<B>א כה,כט</B> לִשְׁנַיִם וְעֶשְׂרִים לְגִדַּלְתִּי, בָּנָיו וְאֶחָיו שְׁנֵים עָשָׂר.  {ס} 
<B>א כה,ל</B> לִשְׁלֹשָׁה  {ר}<BR> וְעֶשְׂרִים לְמַחֲזִיאוֹת, בָּנָיו וְאֶחָיו שְׁנֵים עָשָׂר.  {ס} 
<B>א כה,לא</B> לְאַרְבָּעָה וְעֶשְׂרִים  {ר}<BR> לְרוֹמַמְתִּי עָזֶר, בָּנָיו וְאֶחָיו שְׁנֵים עָשָׂר.  {פ}<BR>
<B>א כו,א</B> לְמַחְלְקוֹת, לְשֹׁעֲרִים--לַקָּרְחִים, מְשֶׁלֶמְיָהוּ בֶן-קֹרֵא מִן-בְּנֵי אָסָף. 
<B>א כו,ב</B> וְלִמְשֶׁלֶמְיָהוּ, בָּנִים--זְכַרְיָהוּ הַבְּכוֹר, יְדִיעֲאֵל הַשֵּׁנִי, זְבַדְיָהוּ הַשְּׁלִישִׁי, יַתְנִיאֵל הָרְבִיעִי. 
<B>א כו,ג</B> עֵילָם הַחֲמִישִׁי יְהוֹחָנָן הַשִּׁשִּׁי, אֶלְיְהוֹעֵינַי הַשְּׁבִיעִי. 
<B>א כו,ד</B> וּלְעֹבֵד אֱדֹם, בָּנִים--שְׁמַעְיָה הַבְּכוֹר, יְהוֹזָבָד הַשֵּׁנִי, יוֹאָח הַשְּׁלִשִׁי וְשָׂכָר הָרְבִיעִי, וּנְתַנְאֵל הַחֲמִישִׁי. 
<B>א כו,ה</B> עַמִּיאֵל הַשִּׁשִּׁי יִשָּׂשכָר הַשְּׁבִיעִי, פְּעֻלְּתַי הַשְּׁמִינִי:  כִּי בֵרְכוֹ, אֱלֹהִים.  {ס} 
<B>א כו,ו</B> וְלִשְׁמַעְיָה בְנוֹ נוֹלַד בָּנִים, הַמִּמְשָׁלִים לְבֵית אֲבִיהֶם:  כִּי-גִבּוֹרֵי חַיִל, הֵמָּה. 
<B>א כו,ז</B> בְּנֵי שְׁמַעְיָה, עָתְנִי וּרְפָאֵל וְעוֹבֵד אֶלְזָבָד אֶחָיו--בְּנֵי-חָיִל; אֱלִיהוּ, וּסְמַכְיָהוּ. 
<B>א כו,ח</B> כָּל-אֵלֶּה מִבְּנֵי עֹבֵד אֱדֹם, הֵמָּה וּבְנֵיהֶם וַאֲחֵיהֶם, אִישׁ-חַיִל בַּכֹּחַ, לַעֲבֹדָה--שִׁשִּׁים וּשְׁנַיִם, לְעֹבֵד אֱדֹם. 
<B>א כו,ט</B> וְלִמְשֶׁלֶמְיָהוּ, בָּנִים וְאַחִים בְּנֵי-חָיִל--שְׁמוֹנָה עָשָׂר.  {ס} 
<B>א כו,י</B> וּלְחֹסָה מִן-בְּנֵי-מְרָרִי, בָּנִים--שִׁמְרִי הָרֹאשׁ כִּי לֹא-הָיָה בְכוֹר, וַיְשִׂימֵהוּ אָבִיהוּ לְרֹאשׁ. 
<B>א כו,יא</B> חִלְקִיָּהוּ הַשֵּׁנִי טְבַלְיָהוּ הַשְּׁלִשִׁי, זְכַרְיָהוּ הָרְבִעִי; כָּל-בָּנִים וְאַחִים לְחֹסָה, שְׁלֹשָׁה עָשָׂר. 
<B>א כו,יב</B> לְאֵלֶּה מַחְלְקוֹת הַשֹּׁעֲרִים לְרָאשֵׁי הַגְּבָרִים, מִשְׁמָרוֹת--לְעֻמַּת אֲחֵיהֶם:  לְשָׁרֵת, בְּבֵית יְהוָה. 
<B>א כו,יג</B> וַיַּפִּילוּ גוֹרָלוֹת כַּקָּטֹן כַּגָּדוֹל, לְבֵית אֲבוֹתָם--לְשַׁעַר וָשָׁעַר.  {פ}<BR>
<B>א כו,יד</B> וַיִּפֹּל הַגּוֹרָל מִזְרָחָה, לְשֶׁלֶמְיָהוּ; וּזְכַרְיָהוּ בְנוֹ יוֹעֵץ בְּשֶׂכֶל, הִפִּילוּ גּוֹרָלוֹת, וַיֵּצֵא גוֹרָלוֹ, צָפוֹנָה. 
<B>א כו,טו</B> לְעֹבֵד אֱדֹם, נֶגְבָּה; וּלְבָנָיו, בֵּית הָאֲסֻפִּים. 
<B>א כו,טז</B> לְשֻׁפִּים וּלְחֹסָה, לַמַּעֲרָב, עִם שַׁעַר שַׁלֶּכֶת, בַּמְסִלָּה הָעוֹלָה; מִשְׁמָר, לְעֻמַּת מִשְׁמָר.  {ס} 
<B>א כו,יז</B> לַמִּזְרָח, הַלְוִיִּם שִׁשָּׁה, לַצָּפוֹנָה לַיּוֹם אַרְבָּעָה, לַנֶּגְבָּה לַיּוֹם אַרְבָּעָה;  {ס}  וְלָאֲסֻפִּים, שְׁנַיִם שְׁנָיִם. 
<B>א כו,יח</B> לַפַּרְבָּר, לַמַּעֲרָב--אַרְבָּעָה, לַמְסִלָּה, שְׁנַיִם, לַפַּרְבָּר. 
<B>א כו,יט</B> אֵלֶּה, מַחְלְקוֹת הַשֹּׁעֲרִים, לִבְנֵי הַקָּרְחִי, וְלִבְנֵי מְרָרִי. 
<B>א כו,כ</B> וְהַלְוִיִּם--אֲחִיָּה, עַל-אוֹצְרוֹת בֵּית הָאֱלֹהִים, וּלְאֹצְרוֹת, הַקֳּדָשִׁים.  {ס} 
<B>א כו,כא</B> בְּנֵי לַעְדָּן בְּנֵי הַגֵּרְשֻׁנִּי לְלַעְדָּן, רָאשֵׁי הָאָבוֹת לְלַעְדָּן הַגֵּרְשֻׁנִּי--יְחִיאֵלִי.  {ס} 
<B>א כו,כב</B> בְּנֵי, יְחִיאֵלִי--זֵתָם וְיוֹאֵל אָחִיו, עַל-אֹצְרוֹת בֵּית יְהוָה.  {ס} 
<B>א כו,כג</B> לַעַמְרָמִי, לַיִּצְהָרִי, לַחֶבְרוֹנִי, לָעָזִּיאֵלִי. 
<B>א כו,כד</B> וּשְׁבֻאֵל בֶּן-גֵּרְשׁוֹם בֶּן-מֹשֶׁה, נָגִיד עַל-הָאֹצָרוֹת.  {ס} 
<B>א כו,כה</B> וְאֶחָיו, לֶאֱלִיעֶזֶר--רְחַבְיָהוּ בְנוֹ וִישַׁעְיָהוּ בְנוֹ, וְיֹרָם בְּנוֹ, וְזִכְרִי בְנוֹ, ושלמות (וּשְׁלֹמִית) בְּנוֹ. 
<B>א כו,כו</B> הוּא שְׁלֹמוֹת וְאֶחָיו, עַל כָּל-אֹצְרוֹת הַקֳּדָשִׁים אֲשֶׁר הִקְדִּישׁ דָּוִיד הַמֶּלֶךְ וְרָאשֵׁי הָאָבוֹת לְשָׂרֵי-הָאֲלָפִים וְהַמֵּאוֹת--וְשָׂרֵי הַצָּבָא. 
<B>א כו,כז</B> מִן-הַמִּלְחָמוֹת וּמִן-הַשָּׁלָל, הִקְדִּישׁוּ--לְחַזֵּק, לְבֵית יְהוָה. 
<B>א כו,כח</B> וְכֹל הַהִקְדִּישׁ שְׁמוּאֵל הָרֹאֶה, וְשָׁאוּל בֶּן-קִישׁ, וְאַבְנֵר בֶּן-נֵר, וְיוֹאָב בֶּן-צְרוּיָה--כֹּל, הַמַּקְדִּישׁ, עַל יַד-שְׁלֹמִית, וְאֶחָיו.  {פ}<BR>
<B>א כו,כט</B> לַיִּצְהָרִי כְּנַנְיָהוּ וּבָנָיו, לַמְּלָאכָה הַחִיצוֹנָה עַל-יִשְׂרָאֵל--לְשֹׁטְרִים, וּלְשֹׁפְטִים. 
<B>א כו,ל</B> לַחֶבְרוֹנִי חֲשַׁבְיָהוּ וְאֶחָיו בְּנֵי-חַיִל אֶלֶף וּשְׁבַע-מֵאוֹת, עַל פְּקֻדַּת יִשְׂרָאֵל, מֵעֵבֶר לַיַּרְדֵּן, מַעְרָבָה--לְכֹל מְלֶאכֶת יְהוָה, וְלַעֲבֹדַת הַמֶּלֶךְ. 
<B>א כו,לא</B> לַחֶבְרוֹנִי יְרִיָּה הָרֹאשׁ, לַחֶבְרוֹנִי לְתֹלְדֹתָיו לְאָבוֹת--בִּשְׁנַת הָאַרְבָּעִים לְמַלְכוּת דָּוִיד, נִדְרָשׁוּ, וַיִּמָּצֵא בָהֶם גִּבּוֹרֵי חַיִל, בְּיַעְזֵיר גִּלְעָד. 
<B>א כו,לב</B> וְאֶחָיו בְּנֵי-חַיִל, אַלְפַּיִם וּשְׁבַע מֵאוֹת--רָאשֵׁי הָאָבוֹת; וַיַּפְקִידֵם דָּוִיד הַמֶּלֶךְ, עַל-הָראוּבֵנִי וְהַגָּדִי וַחֲצִי שֵׁבֶט הַמְנַשִּׁי, לְכָל-דְּבַר הָאֱלֹהִים, וּדְבַר הַמֶּלֶךְ.  {פ}<BR>
<B>א כז,א</B> וּבְנֵי יִשְׂרָאֵל לְמִסְפָּרָם רָאשֵׁי הָאָבוֹת וְשָׂרֵי הָאֲלָפִים וְהַמֵּאוֹת וְשֹׁטְרֵיהֶם הַמְשָׁרְתִים אֶת-הַמֶּלֶךְ לְכֹל דְּבַר הַמַּחְלְקוֹת, הַבָּאָה וְהַיֹּצֵאת חֹדֶשׁ בְּחֹדֶשׁ, לְכֹל, חָדְשֵׁי הַשָּׁנָה:  הַמַּחֲלֹקֶת, הָאַחַת--עֶשְׂרִים וְאַרְבָּעָה, אָלֶף.  {פ}<BR>
<B>א כז,ב</B> עַל הַמַּחֲלֹקֶת הָרִאשׁוֹנָה, לַחֹדֶשׁ הָרִאשׁוֹן--יָשָׁבְעָם, בֶּן-זַבְדִּיאֵל; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,ג</B> מִן-בְּנֵי-פֶרֶץ, הָרֹאשׁ לְכָל-שָׂרֵי הַצְּבָאוֹת--לַחֹדֶשׁ הָרִאשׁוֹן.  {ס} 
<B>א כז,ד</B> וְעַל מַחֲלֹקֶת הַחֹדֶשׁ הַשֵּׁנִי, דּוֹדַי הָאֲחוֹחִי וּמַחֲלֻקְתּוֹ, וּמִקְלוֹת, הַנָּגִיד; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,ה</B> שַׂר הַצָּבָא הַשְּׁלִישִׁי לַחֹדֶשׁ הַשְּׁלִישִׁי, בְּנָיָהוּ בֶן-יְהוֹיָדָע הַכֹּהֵן רֹאשׁ; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף. 
<B>א כז,ו</B> הוּא בְנָיָהוּ גִּבּוֹר הַשְּׁלֹשִׁים, וְעַל-הַשְּׁלֹשִׁים; וּמַחֲלֻקְתּוֹ, עַמִּיזָבָד בְּנוֹ.  {ס} 
<B>א כז,ז</B> הָרְבִיעִי לַחֹדֶשׁ הָרְבִיעִי, עֲשָׂהאֵל אֲחִי יוֹאָב, וּזְבַדְיָה בְנוֹ, אַחֲרָיו; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,ח</B> הַחֲמִישִׁי לַחֹדֶשׁ הַחֲמִישִׁי, הַשַּׂר שַׁמְהוּת הַיִּזְרָח; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,ט</B> הַשִּׁשִּׁי לַחֹדֶשׁ הַשִּׁשִּׁי, עִירָא בֶן-עִקֵּשׁ הַתְּקוֹעִי; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,י</B> הַשְּׁבִיעִי לַחֹדֶשׁ הַשְּׁבִיעִי, חֶלֶץ הַפְּלוֹנִי מִן-בְּנֵי אֶפְרָיִם; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,יא</B> הַשְּׁמִינִי לַחֹדֶשׁ הַשְּׁמִינִי, סִבְּכַי הַחֻשָׁתִי לַזַּרְחִי; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,יב</B> הַתְּשִׁיעִי לַחֹדֶשׁ הַתְּשִׁיעִי, אֲבִיעֶזֶר הָעַנְּתוֹתִי לבנימיני (לַבֵּן יְמִינִי); וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,יג</B> הָעֲשִׂירִי לַחֹדֶשׁ הָעֲשִׂירִי, מַהְרַי הַנְּטוֹפָתִי לַזַּרְחִי; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,יד</B> עַשְׁתֵּי-עָשָׂר לְעַשְׁתֵּי עָשָׂר הַחֹדֶשׁ, בְּנָיָה הַפִּרְעָתוֹנִי מִן-בְּנֵי אֶפְרָיִם; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {ס} 
<B>א כז,טו</B> הַשְּׁנֵים עָשָׂר לִשְׁנֵים עָשָׂר הַחֹדֶשׁ, חֶלְדַּי הַנְּטוֹפָתִי לְעָתְנִיאֵל; וְעַל, מַחֲלֻקְתּוֹ, עֶשְׂרִים וְאַרְבָּעָה, אָלֶף.  {פ}<BR>
<B>א כז,טז</B> וְעַל, שִׁבְטֵי יִשְׂרָאֵל--לָראוּבֵנִי נָגִיד, אֱלִיעֶזֶר בֶּן-זִכְרִי;  {ס}  לַשִּׁמְעוֹנִי--שְׁפַטְיָהוּ, בֶּן-מַעֲכָה.  {ס} 
<B>א כז,יז</B> לְלֵוִי חֲשַׁבְיָה בֶן-קְמוּאֵל, לְאַהֲרֹן צָדוֹק.  {ס} 
<B>א כז,יח</B> לִיהוּדָה, אֱלִיהוּ מֵאֲחֵי דָוִיד;  {ס}  לְיִשָּׂשכָר--עָמְרִי, בֶּן-מִיכָאֵל.  {ס} 
<B>א כז,יט</B> לִזְבוּלֻן, יִשְׁמַעְיָהוּ בֶּן-עֹבַדְיָהוּ;  {ס}  לְנַפְתָּלִי--יְרִימוֹת, בֶּן-עַזְרִיאֵל.  {ס} 
<B>א כז,כ</B> לִבְנֵי אֶפְרַיִם, הוֹשֵׁעַ בֶּן-עֲזַזְיָהוּ; לַחֲצִי שֵׁבֶט מְנַשֶּׁה, יוֹאֵל בֶּן-פְּדָיָהוּ.  {ס} 
<B>א כז,כא</B> לַחֲצִי הַמְנַשֶּׁה גִּלְעָדָה, יִדּוֹ בֶּן-זְכַרְיָהוּ;  {ס}  לְבִנְיָמִן--יַעֲשִׂיאֵל, בֶּן-אַבְנֵר.  {ס} 
<B>א כז,כב</B> לְדָן, עֲזַרְאֵל בֶּן-יְרֹחָם; אֵלֶּה, שָׂרֵי שִׁבְטֵי יִשְׂרָאֵל. 
<B>א כז,כג</B> וְלֹא-נָשָׂא דָוִיד מִסְפָּרָם, לְמִבֶּן עֶשְׂרִים שָׁנָה וּלְמָטָּה:  כִּי אָמַר יְהוָה, לְהַרְבּוֹת אֶת-יִשְׂרָאֵל כְּכוֹכְבֵי הַשָּׁמָיִם. 
<B>א כז,כד</B> יוֹאָב בֶּן-צְרוּיָה הֵחֵל לִמְנוֹת, וְלֹא כִלָּה, וַיְהִי בָזֹאת קֶצֶף, עַל-יִשְׂרָאֵל; וְלֹא עָלָה הַמִּסְפָּר, בְּמִסְפַּר דִּבְרֵי-הַיָּמִים לַמֶּלֶךְ דָּוִיד.  {ס} 
<B>א כז,כה</B> וְעַל אֹצְרוֹת הַמֶּלֶךְ, עַזְמָוֶת בֶּן-עֲדִיאֵל;  {ס}  וְעַל הָאֹצָרוֹת בַּשָּׂדֶה בֶּעָרִים וּבַכְּפָרִים, וּבַמִּגְדָּלוֹת, יְהוֹנָתָן, בֶּן-עֻזִּיָּהוּ.  {ס} 
<B>א כז,כו</B> וְעַל, עֹשֵׂי מְלֶאכֶת הַשָּׂדֶה, לַעֲבֹדַת, הָאֲדָמָה--עֶזְרִי, בֶּן-כְּלוּב.  {ס} 
<B>א כז,כז</B> וְעַל-הַכְּרָמִים--שִׁמְעִי, הָרָמָתִי;  {ס}  וְעַל שֶׁבַּכְּרָמִים לְאֹצְרוֹת הַיַּיִן, זַבְדִּי הַשִּׁפְמִי.  {ס} 
<B>א כז,כח</B> וְעַל-הַזֵּיתִים וְהַשִּׁקְמִים אֲשֶׁר בַּשְּׁפֵלָה, בַּעַל חָנָן הַגְּדֵרִי;  {ס}  וְעַל-אֹצְרוֹת הַשֶּׁמֶן, יוֹעָשׁ.  {ס} 
<B>א כז,כט</B> וְעַל-הַבָּקָר הָרֹעִים בַּשָּׁרוֹן, שטרי (שִׁרְטַי) הַשָּׁרוֹנִי;  {ס}  וְעַל-הַבָּקָר, בָּעֲמָקִים, שָׁפָט, בֶּן-עַדְלָי.  {ס} 
<B>א כז,ל</B> וְעַל-הַגְּמַלִּים--אוֹבִיל, הַיִּשְׁמְעֵלִי;  {ס}  וְעַל-הָאֲתֹנוֹת, יֶחְדְּיָהוּ הַמֵּרֹנֹתִי.  {ס} 
<B>א כז,לא</B> וְעַל-הַצֹּאן, יָזִיז הַהַגְרִי; כָּל-אֵלֶּה שָׂרֵי הָרְכוּשׁ, אֲשֶׁר לַמֶּלֶךְ דָּוִיד.  {ס} 
<B>א כז,לב</B> וִיהוֹנָתָן דּוֹד-דָּוִיד יוֹעֵץ, אִישׁ-מֵבִין וְסוֹפֵר הוּא; וִיחִיאֵל בֶּן-חַכְמוֹנִי, עִם-בְּנֵי הַמֶּלֶךְ.  {ס} 
<B>א כז,לג</B> וַאֲחִיתֹפֶל, יוֹעֵץ לַמֶּלֶךְ; וְחוּשַׁי הָאַרְכִּי, רֵעַ הַמֶּלֶךְ.  {ס} 
<B>א כז,לד</B> וְאַחֲרֵי אֲחִיתֹפֶל, יְהוֹיָדָע בֶּן-בְּנָיָהוּ וְאֶבְיָתָר, וְשַׂר-צָבָא לַמֶּלֶךְ, יוֹאָב.  {פ}<BR>
<B>א כח,א</B> וַיַּקְהֵל דָּוִיד אֶת-כָּל-שָׂרֵי יִשְׂרָאֵל שָׂרֵי הַשְּׁבָטִים וְשָׂרֵי הַמַּחְלְקוֹת הַמְשָׁרְתִים אֶת-הַמֶּלֶךְ וְשָׂרֵי הָאֲלָפִים וְשָׂרֵי הַמֵּאוֹת וְשָׂרֵי כָל-רְכוּשׁ-וּמִקְנֶה לַמֶּלֶךְ וּלְבָנָיו עִם-הַסָּרִיסִים וְהַגִּבּוֹרִים, וּלְכָל-גִּבּוֹר חָיִל--אֶל-יְרוּשָׁלִָם. 
<B>א כח,ב</B> וַיָּקָם דָּוִיד הַמֶּלֶךְ, עַל-רַגְלָיו, וַיֹּאמֶר, שְׁמָעוּנִי אַחַי וְעַמִּי:  אֲנִי עִם-לְבָבִי לִבְנוֹת בֵּית מְנוּחָה לַאֲרוֹן בְּרִית-יְהוָה, וְלַהֲדֹם רַגְלֵי אֱלֹהֵינוּ, וַהֲכִינוֹתִי, לִבְנוֹת. 
<B>א כח,ג</B> וְהָאֱלֹהִים אָמַר לִי, לֹא-תִבְנֶה בַיִת לִשְׁמִי:  כִּי אִישׁ מִלְחָמוֹת אַתָּה, וְדָמִים שָׁפָכְתָּ. 
<B>א כח,ד</B> וַיִּבְחַר יְהוָה אֱלֹהֵי יִשְׂרָאֵל בִּי מִכֹּל בֵּית-אָבִי, לִהְיוֹת לְמֶלֶךְ עַל-יִשְׂרָאֵל לְעוֹלָם--כִּי בִיהוּדָה בָּחַר לְנָגִיד, וּבְבֵית יְהוּדָה בֵּית אָבִי; וּבִבְנֵי אָבִי--בִּי רָצָה, לְהַמְלִיךְ עַל-כָּל-יִשְׂרָאֵל. 
<B>א כח,ה</B> וּמִכָּל-בָּנַי--כִּי רַבִּים בָּנִים, נָתַן לִי יְהוָה; וַיִּבְחַר בִּשְׁלֹמֹה בְנִי--לָשֶׁבֶת עַל-כִּסֵּא מַלְכוּת יְהוָה, עַל-יִשְׂרָאֵל. 
<B>א כח,ו</B> וַיֹּאמֶר לִי--שְׁלֹמֹה בִנְךָ, הוּא-יִבְנֶה בֵיתִי וַחֲצֵרוֹתָי:  כִּי-בָחַרְתִּי בוֹ לִי לְבֵן, וַאֲנִי אֶהְיֶה-לּוֹ לְאָב. 
<B>א כח,ז</B> וַהֲכִינוֹתִי אֶת-מַלְכוּתוֹ, עַד-לְעוֹלָם:  אִם-יֶחֱזַק, לַעֲשׂוֹת מִצְותַי וּמִשְׁפָּטַי--כַּיּוֹם הַזֶּה. 
<B>א כח,ח</B> וְעַתָּה לְעֵינֵי כָל-יִשְׂרָאֵל קְהַל-יְהוָה, וּבְאָזְנֵי אֱלֹהֵינוּ, שִׁמְרוּ וְדִרְשׁוּ, כָּל-מִצְות יְהוָה אֱלֹהֵיכֶם--לְמַעַן תִּירְשׁוּ אֶת-הָאָרֶץ הַטּוֹבָה, וְהִנְחַלְתֶּם לִבְנֵיכֶם אַחֲרֵיכֶם עַד-עוֹלָם. 
<B>א כח,ט</B> וְאַתָּה שְׁלֹמֹה-בְנִי דַּע אֶת-אֱלֹהֵי אָבִיךָ וְעָבְדֵהוּ, בְּלֵב שָׁלֵם וּבְנֶפֶשׁ חֲפֵצָה--כִּי כָל-לְבָבוֹת דּוֹרֵשׁ יְהוָה, וְכָל-יֵצֶר מַחֲשָׁבוֹת מֵבִין:  אִם-תִּדְרְשֶׁנּוּ יִמָּצֵא לָךְ, וְאִם-תַּעַזְבֶנּוּ יַזְנִיחֲךָ לָעַד. 
<B>א כח,י</B> רְאֵה עַתָּה, כִּי-יְהוָה בָּחַר בְּךָ לִבְנוֹת-בַּיִת לַמִּקְדָּשׁ--חֲזַק וַעֲשֵׂה.  {פ}<BR>
<B>א כח,יא</B> וַיִּתֵּן דָּוִיד לִשְׁלֹמֹה בְנוֹ אֶת-תַּבְנִית הָאוּלָם וְאֶת-בָּתָּיו וְגַנְזַכָּיו וַעֲלִיֹּתָיו, וַחֲדָרָיו הַפְּנִימִים--וּבֵית הַכַּפֹּרֶת. 
<B>א כח,יב</B> וְתַבְנִית, כֹּל אֲשֶׁר הָיָה בָרוּחַ עִמּוֹ, לְחַצְרוֹת בֵּית-יְהוָה וּלְכָל-הַלְּשָׁכוֹת, סָבִיב--לְאֹצְרוֹת בֵּית הָאֱלֹהִים, וּלְאֹצְרוֹת הַקֳּדָשִׁים. 
<B>א כח,יג</B> וּלְמַחְלְקוֹת הַכֹּהֲנִים וְהַלְוִיִּם, וּלְכָל-מְלֶאכֶת עֲבוֹדַת בֵּית-יְהוָה; וּלְכָל-כְּלֵי, עֲבוֹדַת בֵּית-יְהוָה. 
<B>א כח,יד</B> לַזָּהָב בַּמִּשְׁקָל לַזָּהָב, לְכָל-כְּלֵי עֲבוֹדָה וַעֲבוֹדָה; לְכֹל כְּלֵי הַכֶּסֶף בְּמִשְׁקָל, לְכָל-כְּלֵי עֲבוֹדָה וַעֲבוֹדָה. 
<B>א כח,טו</B> וּמִשְׁקָל לִמְנֹרוֹת הַזָּהָב, וְנֵרֹתֵיהֶם זָהָב, בְּמִשְׁקַל-מְנוֹרָה וּמְנוֹרָה, וְנֵרֹתֶיהָ; וְלִמְנֹרוֹת הַכֶּסֶף בְּמִשְׁקָל לִמְנוֹרָה וְנֵרֹתֶיהָ, כַּעֲבוֹדַת מְנוֹרָה וּמְנוֹרָה. 
<B>א כח,טז</B> וְאֶת-הַזָּהָב מִשְׁקָל לְשֻׁלְחֲנוֹת הַמַּעֲרֶכֶת, לְשֻׁלְחַן וְשֻׁלְחָן; וְכֶסֶף, לְשֻׁלְחֲנוֹת הַכָּסֶף. 
<B>א כח,יז</B> וְהַמִּזְלָגוֹת וְהַמִּזְרָקוֹת וְהַקְּשָׂות, זָהָב טָהוֹר; וְלִכְפוֹרֵי הַזָּהָב בְּמִשְׁקָל לִכְפוֹר וּכְפוֹר, וְלִכְפוֹרֵי הַכֶּסֶף בְּמִשְׁקָל לִכְפוֹר וּכְפוֹר. 
<B>א כח,יח</B> וּלְמִזְבַּח הַקְּטֹרֶת זָהָב מְזֻקָּק, בַּמִּשְׁקָל; וּלְתַבְנִית הַמֶּרְכָּבָה, הַכְּרוּבִים זָהָב לְפֹרְשִׂים, וְסֹכְכִים, עַל-אֲרוֹן בְּרִית-יְהוָה. 
<B>א כח,יט</B> הַכֹּל בִּכְתָב מִיַּד יְהוָה, עָלַי הִשְׂכִּיל--כֹּל, מַלְאֲכוֹת הַתַּבְנִית.  {פ}<BR>
<B>א כח,כ</B> וַיֹּאמֶר דָּוִיד לִשְׁלֹמֹה בְנוֹ, חֲזַק וֶאֱמַץ וַעֲשֵׂה--אַל-תִּירָא, וְאַל-תֵּחָת:  כִּי יְהוָה אֱלֹהִים אֱלֹהַי, עִמָּךְ--לֹא יַרְפְּךָ וְלֹא יַעַזְבֶךָּ, עַד-לִכְלוֹת כָּל-מְלֶאכֶת עֲבוֹדַת בֵּית-יְהוָה. 
<B>א כח,כא</B> וְהִנֵּה, מַחְלְקוֹת הַכֹּהֲנִים וְהַלְוִיִּם, לְכָל-עֲבוֹדַת, בֵּית הָאֱלֹהִים; וְעִמְּךָ בְכָל-מְלָאכָה לְכָל-נָדִיב בַּחָכְמָה, לְכָל-עֲבוֹדָה, וְהַשָּׂרִים וְכָל-הָעָם, לְכָל-דְּבָרֶיךָ.  {ס} 
<B>א כט,א</B> וַיֹּאמֶר דָּוִיד הַמֶּלֶךְ לְכָל-הַקָּהָל, שְׁלֹמֹה בְנִי אֶחָד בָּחַר-בּוֹ אֱלֹהִים נַעַר וָרָךְ; וְהַמְּלָאכָה גְדוֹלָה--כִּי לֹא לְאָדָם הַבִּירָה, כִּי לַיהוָה אֱלֹהִים. 
<B>א כט,ב</B> וּכְכָל-כֹּחִי הֲכִינוֹתִי לְבֵית-אֱלֹהַי, הַזָּהָב לַזָּהָב וְהַכֶּסֶף לַכֶּסֶף וְהַנְּחֹשֶׁת לַנְּחֹשֶׁת הַבַּרְזֶל לַבַּרְזֶל, וְהָעֵצִים, לָעֵצִים; אַבְנֵי-שֹׁהַם וּמִלּוּאִים אַבְנֵי-פוּךְ וְרִקְמָה, וְכֹל אֶבֶן יְקָרָה וְאַבְנֵי-שַׁיִשׁ--לָרֹב. 
<B>א כט,ג</B> וְעוֹד, בִּרְצוֹתִי בְּבֵית אֱלֹהַי, יֶשׁ-לִי סְגֻלָּה, זָהָב וָכָסֶף:  נָתַתִּי לְבֵית-אֱלֹהַי לְמַעְלָה, מִכָּל-הֲכִינוֹתִי לְבֵית הַקֹּדֶשׁ. 
<B>א כט,ד</B> שְׁלֹשֶׁת אֲלָפִים כִּכְּרֵי זָהָב, מִזְּהַב אוֹפִיר; וְשִׁבְעַת אֲלָפִים כִּכַּר-כֶּסֶף מְזֻקָּק, לָטוּחַ קִירוֹת הַבָּתִּים. 
<B>א כט,ה</B> לַזָּהָב לַזָּהָב וְלַכֶּסֶף לַכֶּסֶף, וּלְכָל-מְלָאכָה בְּיַד חָרָשִׁים; וּמִי מִתְנַדֵּב, לְמַלֹּאות יָדוֹ הַיּוֹם לַיהוָה. 
<B>א כט,ו</B> וַיִּתְנַדְּבוּ שָׂרֵי הָאָבוֹת וְשָׂרֵי שִׁבְטֵי יִשְׂרָאֵל, וְשָׂרֵי הָאֲלָפִים וְהַמֵּאוֹת, וּלְשָׂרֵי, מְלֶאכֶת הַמֶּלֶךְ. 
<B>א כט,ז</B> וַיִּתְּנוּ לַעֲבוֹדַת בֵּית-הָאֱלֹהִים, זָהָב כִּכָּרִים חֲמֵשֶׁת-אֲלָפִים וַאֲדַרְכֹנִים רִבּוֹ, וְכֶסֶף כִּכָּרִים עֲשֶׂרֶת אֲלָפִים, וּנְחֹשֶׁת רִבּוֹ וּשְׁמוֹנַת אֲלָפִים כִּכָּרִים; וּבַרְזֶל, מֵאָה-אֶלֶף כִּכָּרִים. 
<B>א כט,ח</B> וְהַנִּמְצָא אִתּוֹ אֲבָנִים, נָתְנוּ לְאוֹצַר בֵּית-יְהוָה--עַל יַד-יְחִיאֵל, הַגֵּרְשֻׁנִּי. 
<B>א כט,ט</B> וַיִּשְׂמְחוּ הָעָם, עַל-הִתְנַדְּבָם, כִּי בְּלֵב שָׁלֵם, הִתְנַדְּבוּ לַיהוָה; וְגַם דָּוִיד הַמֶּלֶךְ, שָׂמַח שִׂמְחָה גְדוֹלָה.  {פ}<BR>
<B>א כט,י</B> וַיְבָרֶךְ דָּוִיד אֶת-יְהוָה, לְעֵינֵי כָּל-הַקָּהָל; וַיֹּאמֶר דָּוִיד, בָּרוּךְ אַתָּה יְהוָה אֱלֹהֵי יִשְׂרָאֵל אָבִינוּ, מֵעוֹלָם, וְעַד-עוֹלָם. 
<B>א כט,יא</B> לְךָ יְהוָה הַגְּדֻלָּה וְהַגְּבוּרָה וְהַתִּפְאֶרֶת, וְהַנֵּצַח וְהַהוֹד, כִּי-כֹל, בַּשָּׁמַיִם וּבָאָרֶץ:  לְךָ יְהוָה הַמַּמְלָכָה, וְהַמִּתְנַשֵּׂא לְכֹל לְרֹאשׁ. 
<B>א כט,יב</B> וְהָעֹשֶׁר וְהַכָּבוֹד, מִלְּפָנֶיךָ, וְאַתָּה מוֹשֵׁל בַּכֹּל, וּבְיָדְךָ כֹּחַ וּגְבוּרָה; וּבְיָדְךָ, לְגַדֵּל וּלְחַזֵּק לַכֹּל. 
<B>א כט,יג</B> וְעַתָּה אֱלֹהֵינוּ, מוֹדִים אֲנַחְנוּ לָךְ; וּמְהַלְלִים, לְשֵׁם תִּפְאַרְתֶּךָ. 
<B>א כט,יד</B> וְכִי מִי אֲנִי, וּמִי עַמִּי, כִּי-נַעְצֹר כֹּחַ, לְהִתְנַדֵּב כָּזֹאת:  כִּי-מִמְּךָ הַכֹּל, וּמִיָּדְךָ נָתַנּוּ לָךְ. 
<B>א כט,טו</B> כִּי-גֵרִים אֲנַחְנוּ לְפָנֶיךָ וְתוֹשָׁבִים, כְּכָל-אֲבֹתֵינוּ:  כַּצֵּל יָמֵינוּ עַל-הָאָרֶץ, וְאֵין מִקְוֶה. 
<B>א כט,טז</B> יְהוָה אֱלֹהֵינוּ--כֹּל הֶהָמוֹן הַזֶּה אֲשֶׁר הֲכִינֹנוּ, לִבְנוֹת-לְךָ בַיִת לְשֵׁם קָדְשֶׁךָ:  מִיָּדְךָ היא (הוּא), וּלְךָ הַכֹּל. 
<B>א כט,יז</B> וְיָדַעְתִּי אֱלֹהַי--כִּי אַתָּה בֹּחֵן לֵבָב, וּמֵישָׁרִים תִּרְצֶה; אֲנִי, בְּיֹשֶׁר לְבָבִי הִתְנַדַּבְתִּי כָל-אֵלֶּה, וְעַתָּה עַמְּךָ הַנִּמְצְאוּ-פֹה, רָאִיתִי בְשִׂמְחָה לְהִתְנַדֶּב-לָךְ. 
<B>א כט,יח</B> יְהוָה, אֱלֹהֵי אַבְרָהָם יִצְחָק וְיִשְׂרָאֵל אֲבֹתֵינוּ, שָׁמְרָה-זֹּאת לְעוֹלָם, לְיֵצֶר מַחְשְׁבוֹת לְבַב עַמֶּךָ; וְהָכֵן לְבָבָם, אֵלֶיךָ. 
<B>א כט,יט</B> וְלִשְׁלֹמֹה בְנִי, תֵּן לֵבָב שָׁלֵם, לִשְׁמוֹר מִצְותֶיךָ, עֵדְותֶיךָ וְחֻקֶּיךָ; וְלַעֲשׂוֹת הַכֹּל, וְלִבְנוֹת הַבִּירָה אֲשֶׁר-הֲכִינוֹתִי.  {פ}<BR>
<B>א כט,כ</B> וַיֹּאמֶר דָּוִיד לְכָל-הַקָּהָל, בָּרְכוּ-נָא אֶת-יְהוָה אֱלֹהֵיכֶם; וַיְבָרְכוּ כָל-הַקָּהָל, לַיהוָה אֱלֹהֵי אֲבֹתֵיהֶם, וַיִּקְּדוּ וַיִּשְׁתַּחֲווּ לַיהוָה, וְלַמֶּלֶךְ. 
<B>א כט,כא</B> וַיִּזְבְּחוּ לַיהוָה זְבָחִים וַיַּעֲלוּ עֹלוֹת לַיהוָה, לְמָחֳרַת הַיּוֹם הַהוּא--פָּרִים אֶלֶף אֵלִים אֶלֶף כְּבָשִׂים אֶלֶף, וְנִסְכֵּיהֶם; וּזְבָחִים לָרֹב, לְכָל-יִשְׂרָאֵל. 
<B>א כט,כב</B> וַיֹּאכְלוּ וַיִּשְׁתּוּ לִפְנֵי יְהוָה, בַּיּוֹם הַהוּא--בְּשִׂמְחָה גְדוֹלָה; וַיַּמְלִיכוּ שֵׁנִית לִשְׁלֹמֹה בֶן-דָּוִיד, וַיִּמְשְׁחוּ לַיהוָה לְנָגִיד וּלְצָדוֹק לְכֹהֵן. 
<B>א כט,כג</B> וַיֵּשֶׁב שְׁלֹמֹה עַל-כִּסֵּא יְהוָה לְמֶלֶךְ, תַּחַת-דָּוִיד אָבִיו--וַיַּצְלַח; וַיִּשְׁמְעוּ אֵלָיו, כָּל-יִשְׂרָאֵל. 
<B>א כט,כד</B> וְכָל-הַשָּׂרִים, וְהַגִּבֹּרִים, וְגַם, כָּל-בְּנֵי הַמֶּלֶךְ דָּוִיד--נָתְנוּ יָד, תַּחַת שְׁלֹמֹה הַמֶּלֶךְ. 
<B>א כט,כה</B> וַיְגַדֵּל יְהוָה אֶת-שְׁלֹמֹה לְמַעְלָה, לְעֵינֵי כָּל-יִשְׂרָאֵל; וַיִּתֵּן עָלָיו, הוֹד מַלְכוּת, אֲשֶׁר לֹא-הָיָה עַל-כָּל-מֶלֶךְ לְפָנָיו, עַל-יִשְׂרָאֵל.  {פ}<BR>
<B>א כט,כו</B> וְדָוִיד, בֶּן-יִשָׁי, מָלַךְ, עַל-כָּל-יִשְׂרָאֵל. 
<B>א כט,כז</B> וְהַיָּמִים, אֲשֶׁר מָלַךְ עַל-יִשְׂרָאֵל--אַרְבָּעִים, שָׁנָה:  בְּחֶבְרוֹן מָלַךְ שֶׁבַע שָׁנִים, וּבִירוּשָׁלִַם מָלַךְ שְׁלֹשִׁים וְשָׁלוֹשׁ. 
<B>א כט,כח</B> וַיָּמָת בְּשֵׂיבָה טוֹבָה, שְׂבַע יָמִים עֹשֶׁר וְכָבוֹד; וַיִּמְלֹךְ שְׁלֹמֹה בְנוֹ, תַּחְתָּיו. 
<B>א כט,כט</B> וְדִבְרֵי דָּוִיד הַמֶּלֶךְ, הָרִאשֹׁנִים וְהָאַחֲרֹנִים--הִנָּם כְּתוּבִים, עַל-דִּבְרֵי שְׁמוּאֵל הָרֹאֶה, וְעַל-דִּבְרֵי נָתָן הַנָּבִיא, וְעַל-דִּבְרֵי גָּד הַחֹזֶה. 
<B>א כט,ל</B> עִם כָּל-מַלְכוּתוֹ, וּגְבוּרָתוֹ; וְהָעִתִּים, אֲשֶׁר עָבְרוּ עָלָיו וְעַל-יִשְׂרָאֵל, וְעַל, כָּל-מַמְלְכוֹת הָאֲרָצוֹת.  {פ}<BR>
<B>ב א,א</B> וַיִּתְחַזֵּק שְׁלֹמֹה בֶן-דָּוִיד, עַל-מַלְכוּתוֹ; וַיהוָה אֱלֹהָיו עִמּוֹ, וַיְגַדְּלֵהוּ לְמָעְלָה. 
<B>ב א,ב</B> וַיֹּאמֶר שְׁלֹמֹה לְכָל-יִשְׂרָאֵל לְשָׂרֵי הָאֲלָפִים וְהַמֵּאוֹת וְלַשֹּׁפְטִים, וּלְכֹל נָשִׂיא לְכָל-יִשְׂרָאֵל--רָאשֵׁי הָאָבוֹת. 
<B>ב א,ג</B> וַיֵּלְכוּ, שְׁלֹמֹה וְכָל-הַקָּהָל עִמּוֹ, לַבָּמָה, אֲשֶׁר בְּגִבְעוֹן:  כִּי-שָׁם הָיָה, אֹהֶל מוֹעֵד הָאֱלֹהִים, אֲשֶׁר עָשָׂה מֹשֶׁה עֶבֶד-יְהוָה, בַּמִּדְבָּר. 
<B>ב א,ד</B> אֲבָל, אֲרוֹן הָאֱלֹהִים הֶעֱלָה דָוִיד מִקִּרְיַת יְעָרִים, בַּהֵכִין לוֹ, דָּוִיד:  כִּי נָטָה-לוֹ אֹהֶל, בִּירוּשָׁלִָם. 
<B>ב א,ה</B> וּמִזְבַּח הַנְּחֹשֶׁת, אֲשֶׁר עָשָׂה בְּצַלְאֵל בֶּן-אוּרִי בֶן-חוּר--שָׁם, לִפְנֵי מִשְׁכַּן יְהוָה; וַיִּדְרְשֵׁהוּ שְׁלֹמֹה, וְהַקָּהָל. 
<B>ב א,ו</B> וַיַּעַל שְׁלֹמֹה שָׁם עַל-מִזְבַּח הַנְּחֹשֶׁת, לִפְנֵי יְהוָה, אֲשֶׁר, לְאֹהֶל מוֹעֵד; וַיַּעַל עָלָיו עֹלוֹת, אָלֶף. 
<B>ב א,ז</B> בַּלַּיְלָה הַהוּא, נִרְאָה אֱלֹהִים לִשְׁלֹמֹה; וַיֹּאמֶר לוֹ, שְׁאַל מָה אֶתֶּן-לָךְ. 
<B>ב א,ח</B> וַיֹּאמֶר שְׁלֹמֹה, לֵאלֹהִים, אַתָּה עָשִׂיתָ עִם-דָּוִיד אָבִי, חֶסֶד גָּדוֹל; וְהִמְלַכְתַּנִי, תַּחְתָּיו. 
<B>ב א,ט</B> עַתָּה, יְהוָה אֱלֹהִים--יֵאָמֵן דְּבָרְךָ, עִם דָּוִיד אָבִי:  כִּי אַתָּה, הִמְלַכְתַּנִי, עַל-עַם, רַב כַּעֲפַר הָאָרֶץ. 
<B>ב א,י</B> עַתָּה, חָכְמָה וּמַדָּע תֶּן-לִי, וְאֵצְאָה לִפְנֵי הָעָם-הַזֶּה, וְאָבוֹאָה:  כִּי-מִי יִשְׁפֹּט, אֶת-עַמְּךָ הַזֶּה הַגָּדוֹל.  {ס} 
<B>ב א,יא</B> וַיֹּאמֶר אֱלֹהִים לִשְׁלֹמֹה יַעַן אֲשֶׁר הָיְתָה זֹאת עִם-לְבָבֶךָ, וְלֹא-שָׁאַלְתָּ עֹשֶׁר נְכָסִים וְכָבוֹד וְאֵת נֶפֶשׁ שֹׂנְאֶיךָ, וְגַם-יָמִים רַבִּים, לֹא שָׁאָלְתָּ; וַתִּשְׁאַל-לְךָ, חָכְמָה וּמַדָּע, אֲשֶׁר תִּשְׁפּוֹט אֶת-עַמִּי, אֲשֶׁר הִמְלַכְתִּיךָ עָלָיו. 
<B>ב א,יב</B> הַחָכְמָה וְהַמַּדָּע, נָתוּן לָךְ; וְעֹשֶׁר וּנְכָסִים וְכָבוֹד, אֶתֶּן-לָךְ--אֲשֶׁר לֹא-הָיָה כֵן לַמְּלָכִים אֲשֶׁר לְפָנֶיךָ, וְאַחֲרֶיךָ לֹא יִהְיֶה-כֵּן. 
<B>ב א,יג</B> וַיָּבֹא שְׁלֹמֹה לַבָּמָה אֲשֶׁר-בְּגִבְעוֹן, יְרוּשָׁלִַם, מִלִּפְנֵי, אֹהֶל מוֹעֵד; וַיִּמְלֹךְ, עַל-יִשְׂרָאֵל.  {פ}<BR>
<B>ב א,יד</B> וַיֶּאֱסֹף שְׁלֹמֹה, רֶכֶב וּפָרָשִׁים, וַיְהִי-לוֹ אֶלֶף וְאַרְבַּע-מֵאוֹת רֶכֶב, וּשְׁנֵים-עָשָׂר אֶלֶף פָּרָשִׁים; וַיַּנִּיחֵם בְּעָרֵי הָרֶכֶב, וְעִם-הַמֶּלֶךְ בִּירוּשָׁלִָם. 
<B>ב א,טו</B> וַיִּתֵּן הַמֶּלֶךְ אֶת-הַכֶּסֶף וְאֶת-הַזָּהָב, בִּירוּשָׁלִַם--כָּאֲבָנִים; וְאֵת הָאֲרָזִים, נָתַן כַּשִּׁקְמִים אֲשֶׁר-בַּשְּׁפֵלָה--לָרֹב. 
<B>ב א,טז</B> וּמוֹצָא הַסּוּסִים אֲשֶׁר לִשְׁלֹמֹה, מִמִּצְרָיִם; וּמִקְוֵא--סֹחֲרֵי הַמֶּלֶךְ, מִקְוֵא יִקְחוּ בִּמְחִיר. 
<B>ב א,יז</B> וַיַּעֲלוּ וַיּוֹצִיאוּ מִמִּצְרַיִם מֶרְכָּבָה, בְּשֵׁשׁ מֵאוֹת כֶּסֶף, וְסוּס, בַּחֲמִשִּׁים וּמֵאָה; וְכֵן לְכָל-מַלְכֵי הַחִתִּים, וּמַלְכֵי אֲרָם--בְּיָדָם יוֹצִיאוּ. 
<B>ב א,יח</B> וַיֹּאמֶר שְׁלֹמֹה, לִבְנוֹת בַּיִת לְשֵׁם יְהוָה, וּבַיִת, לְמַלְכוּתוֹ. 
<B>ב ב,א</B> וַיִּסְפֹּר שְׁלֹמֹה שִׁבְעִים אֶלֶף, אִישׁ סַבָּל, וּשְׁמוֹנִים אֶלֶף אִישׁ, חֹצֵב בָּהָר; וּמְנַצְּחִים עֲלֵיהֶם, שְׁלֹשֶׁת אֲלָפִים וְשֵׁשׁ מֵאוֹת.  {פ}<BR>
<B>ב ב,ב</B> וַיִּשְׁלַח שְׁלֹמֹה, אֶל-חוּרָם מֶלֶךְ-צֹר לֵאמֹר:  כַּאֲשֶׁר עָשִׂיתָ, עִם-דָּוִיד אָבִי, וַתִּשְׁלַח-לוֹ אֲרָזִים, לִבְנוֹת-לוֹ בַיִת לָשֶׁבֶת בּוֹ. 
<B>ב ב,ג</B> הִנֵּה אֲנִי בוֹנֶה-בַּיִת לְשֵׁם יְהוָה אֱלֹהָי, לְהַקְדִּישׁ לוֹ לְהַקְטִיר לְפָנָיו קְטֹרֶת-סַמִּים וּמַעֲרֶכֶת תָּמִיד וְעֹלוֹת לַבֹּקֶר וְלָעֶרֶב, לַשַּׁבָּתוֹת וְלֶחֳדָשִׁים, וּלְמוֹעֲדֵי יְהוָה אֱלֹהֵינוּ:  לְעוֹלָם, זֹאת עַל-יִשְׂרָאֵל. 
<B>ב ב,ד</B> וְהַבַּיִת אֲשֶׁר-אֲנִי בוֹנֶה, גָּדוֹל:  כִּי-גָדוֹל אֱלֹהֵינוּ, מִכָּל-הָאֱלֹהִים. 
<B>ב ב,ה</B> וּמִי יַעֲצָר-כֹּחַ לִבְנוֹת-לוֹ בַיִת, כִּי הַשָּׁמַיִם וּשְׁמֵי הַשָּׁמַיִם לֹא יְכַלְכְּלֻהוּ; וּמִי אֲנִי אֲשֶׁר אֶבְנֶה-לּוֹ בַיִת, כִּי אִם-לְהַקְטִיר לְפָנָיו. 
<B>ב ב,ו</B> וְעַתָּה שְׁלַח-לִי אִישׁ-חָכָם לַעֲשׂוֹת בַּזָּהָב וּבַכֶּסֶף וּבַנְּחֹשֶׁת וּבַבַּרְזֶל, וּבָאַרְגְּוָן וְכַרְמִיל וּתְכֵלֶת, וְיֹדֵעַ, לְפַתֵּחַ פִּתּוּחִים:  עִם-הַחֲכָמִים, אֲשֶׁר עִמִּי בִּיהוּדָה וּבִירוּשָׁלִַם, אֲשֶׁר הֵכִין, דָּוִיד אָבִי. 
<B>ב ב,ז</B> וּשְׁלַח-לִי עֲצֵי אֲרָזִים בְּרוֹשִׁים וְאַלְגּוּמִּים, מֵהַלְּבָנוֹן--כִּי אֲנִי יָדַעְתִּי, אֲשֶׁר עֲבָדֶיךָ יוֹדְעִים לִכְרוֹת עֲצֵי לְבָנוֹן; וְהִנֵּה עֲבָדַי, עִם-עֲבָדֶיךָ. 
<B>ב ב,ח</B> וּלְהָכִין לִי עֵצִים, לָרֹב:  כִּי הַבַּיִת אֲשֶׁר-אֲנִי בוֹנֶה, גָּדוֹל וְהַפְלֵא. 
<B>ב ב,ט</B> וְהִנֵּה לַחֹטְבִים לְכֹרְתֵי הָעֵצִים נָתַתִּי חִטִּים מַכּוֹת לַעֲבָדֶיךָ, כֹּרִים עֶשְׂרִים אֶלֶף, וּשְׂעֹרִים, כֹּרִים עֶשְׂרִים אָלֶף; וְיַיִן, בַּתִּים עֶשְׂרִים אֶלֶף, וְשֶׁמֶן, בַּתִּים עֶשְׂרִים אָלֶף.  {ס} 
<B>ב ב,י</B> וַיֹּאמֶר חוּרָם מֶלֶךְ-צֹר בִּכְתָב, וַיִּשְׁלַח אֶל-שְׁלֹמֹה:  בְּאַהֲבַת יְהוָה אֶת-עַמּוֹ, נְתָנְךָ עֲלֵיהֶם מֶלֶךְ. 
<B>ב ב,יא</B> וַיֹּאמֶר, חוּרָם--בָּרוּךְ יְהוָה אֱלֹהֵי יִשְׂרָאֵל, אֲשֶׁר עָשָׂה אֶת-הַשָּׁמַיִם וְאֶת-הָאָרֶץ:  אֲשֶׁר נָתַן לְדָוִיד הַמֶּלֶךְ בֵּן חָכָם, יוֹדֵעַ שֵׂכֶל וּבִינָה, אֲשֶׁר יִבְנֶה-בַּיִת לַיהוָה, וּבַיִת לְמַלְכוּתוֹ. 
<B>ב ב,יב</B> וְעַתָּה, שָׁלַחְתִּי אִישׁ-חָכָם יוֹדֵעַ בִּינָה--לְחוּרָם אָבִי. 
<B>ב ב,יג</B> בֶּן-אִשָּׁה מִן-בְּנוֹת דָּן, וְאָבִיו אִישׁ-צֹרִי יוֹדֵעַ לַעֲשׂוֹת בַּזָּהָב-וּבַכֶּסֶף בַּנְּחֹשֶׁת בַּבַּרְזֶל בָּאֲבָנִים וּבָעֵצִים בָּאַרְגָּמָן בַּתְּכֵלֶת וּבַבּוּץ וּבַכַּרְמִיל, וּלְפַתֵּחַ כָּל-פִּתּוּחַ, וְלַחְשֹׁב כָּל-מַחֲשָׁבֶת--אֲשֶׁר יִנָּתֶן-לוֹ, עִם-חֲכָמֶיךָ, וְחַכְמֵי, אֲדֹנִי דָּוִיד אָבִיךָ. 
<B>ב ב,יד</B> וְעַתָּה הַחִטִּים וְהַשְּׂעֹרִים הַשֶּׁמֶן וְהַיַּיִן, אֲשֶׁר אָמַר אֲדֹנִי--יִשְׁלַח, לַעֲבָדָיו. 
<B>ב ב,טו</B> וַאֲנַחְנוּ נִכְרֹת עֵצִים מִן-הַלְּבָנוֹן, כְּכָל-צָרְכֶּךָ, וּנְבִיאֵם לְךָ רַפְסֹדוֹת, עַל-יָם יָפוֹ; וְאַתָּה תַּעֲלֶה אֹתָם, יְרוּשָׁלִָם.  {פ}<BR>
<B>ב ב,טז</B> וַיִּסְפֹּר שְׁלֹמֹה, כָּל-הָאֲנָשִׁים הַגֵּירִים אֲשֶׁר בְּאֶרֶץ יִשְׂרָאֵל, אַחֲרֵי הַסְּפָר, אֲשֶׁר סְפָרָם דָּוִיד אָבִיו; וַיִּמָּצְאוּ, מֵאָה וַחֲמִשִּׁים אֶלֶף, וּשְׁלֹשֶׁת אֲלָפִים, וְשֵׁשׁ מֵאוֹת. 
<B>ב ב,יז</B> וַיַּעַשׂ מֵהֶם שִׁבְעִים אֶלֶף, סַבָּל, וּשְׁמֹנִים אֶלֶף, חֹצֵב בָּהָר; וּשְׁלֹשֶׁת אֲלָפִים וְשֵׁשׁ מֵאוֹת, מְנַצְּחִים לְהַעֲבִיד אֶת-הָעָם. 
<B>ב ג,א</B> וַיָּחֶל שְׁלֹמֹה, לִבְנוֹת אֶת-בֵּית-יְהוָה בִּירוּשָׁלִַם, בְּהַר הַמּוֹרִיָּה, אֲשֶׁר נִרְאָה לְדָוִיד אָבִיהוּ--אֲשֶׁר הֵכִין בִּמְקוֹם דָּוִיד, בְּגֹרֶן אָרְנָן הַיְבוּסִי. 
<B>ב ג,ב</B> וַיָּחֶל לִבְנוֹת בַּחֹדֶשׁ הַשֵּׁנִי, בַּשֵּׁנִי, בִּשְׁנַת אַרְבַּע, לְמַלְכוּתוֹ. 
<B>ב ג,ג</B> וְאֵלֶּה הוּסַד שְׁלֹמֹה, לִבְנוֹת אֶת-בֵּית הָאֱלֹהִים:  הָאֹרֶךְ אַמּוֹת בַּמִּדָּה הָרִאשׁוֹנָה, אַמּוֹת שִׁשִּׁים, וְרֹחַב, אַמּוֹת עֶשְׂרִים. 
<B>ב ג,ד</B> וְהָאוּלָם אֲשֶׁר עַל-פְּנֵי הָאֹרֶךְ עַל-פְּנֵי רֹחַב-הַבַּיִת, אַמּוֹת עֶשְׂרִים, וְהַגֹּבַהּ, מֵאָה וְעֶשְׂרִים; וַיְצַפֵּהוּ מִפְּנִימָה, זָהָב טָהוֹר. 
<B>ב ג,ה</B> וְאֵת הַבַּיִת הַגָּדוֹל, חִפָּה עֵץ בְּרוֹשִׁים, וַיְחַפֵּהוּ, זָהָב טוֹב; וַיַּעַל עָלָיו תִּמֹרִים, וְשַׁרְשְׁרֹת. 
<B>ב ג,ו</B> וַיְצַף אֶת-הַבַּיִת אֶבֶן יְקָרָה, לְתִפְאָרֶת; וְהַזָּהָב, זְהַב פַּרְוָיִם. 
<B>ב ג,ז</B> וַיְחַף אֶת-הַבַּיִת הַקֹּרוֹת הַסִּפִּים, וְקִירוֹתָיו וְדַלְתוֹתָיו--זָהָב; וּפִתַּח כְּרוּבִים, עַל-הַקִּירוֹת.  {ס} 
<B>ב ג,ח</B> וַיַּעַשׂ, אֶת-בֵּית-קֹדֶשׁ הַקֳּדָשִׁים--אָרְכּוֹ עַל-פְּנֵי רֹחַב-הַבַּיִת אַמּוֹת עֶשְׂרִים, וְרָחְבּוֹ אַמּוֹת עֶשְׂרִים; וַיְחַפֵּהוּ זָהָב טוֹב, לְכִכָּרִים שֵׁשׁ מֵאוֹת. 
<B>ב ג,ט</B> וּמִשְׁקָל לְמִסְמְרוֹת לִשְׁקָלִים, חֲמִשִּׁים זָהָב; וְהָעֲלִיּוֹת, חִפָּה זָהָב. 
<B>ב ג,י</B> וַיַּעַשׂ בְּבֵית-קֹדֶשׁ הַקֳּדָשִׁים, כְּרוּבִים שְׁנַיִם--מַעֲשֵׂה, צַעֲצֻעִים; וַיְצַפּוּ אֹתָם, זָהָב. 
<B>ב ג,יא</B> וְכַנְפֵי, הַכְּרוּבִים--אָרְכָּם, אַמּוֹת עֶשְׂרִים; כְּנַף הָאֶחָד לְאַמּוֹת חָמֵשׁ, מַגַּעַת לְקִיר הַבַּיִת, וְהַכָּנָף הָאַחֶרֶת אַמּוֹת חָמֵשׁ, מַגִּיעַ לִכְנַף הַכְּרוּב הָאַחֵר. 
<B>ב ג,יב</B> וּכְנַף הַכְּרוּב הָאֶחָד אַמּוֹת חָמֵשׁ, מַגִּיעַ לְקִיר הַבָּיִת; וְהַכָּנָף הָאַחֶרֶת, אַמּוֹת חָמֵשׁ--דְּבֵקָה, לִכְנַף הַכְּרוּב הָאַחֵר. 
<B>ב ג,יג</B> כַּנְפֵי הַכְּרוּבִים הָאֵלֶּה, פֹּרְשִׂים אַמּוֹת עֶשְׂרִים; וְהֵם עֹמְדִים עַל-רַגְלֵיהֶם, וּפְנֵיהֶם לַבָּיִת.  {ס} 
<B>ב ג,יד</B> וַיַּעַשׂ, אֶת-הַפָּרֹכֶת, תְּכֵלֶת וְאַרְגָּמָן, וְכַרְמִיל וּבוּץ; וַיַּעַל עָלָיו, כְּרוּבִים.  {ס} 
<B>ב ג,טו</B> וַיַּעַשׂ לִפְנֵי הַבַּיִת, עַמּוּדִים שְׁנַיִם, אַמּוֹת, שְׁלֹשִׁים וְחָמֵשׁ אֹרֶךְ; וְהַצֶּפֶת אֲשֶׁר-עַל-רֹאשׁוֹ, אַמּוֹת חָמֵשׁ.  {ס} 
<B>ב ג,טז</B> וַיַּעַשׂ שַׁרְשְׁרוֹת בַּדְּבִיר, וַיִּתֵּן עַל-רֹאשׁ הָעַמֻּדִים; וַיַּעַשׂ רִמּוֹנִים מֵאָה, וַיִּתֵּן בַּשַּׁרְשְׁרוֹת. 
<B>ב ג,יז</B> וַיָּקֶם אֶת-הָעַמּוּדִים עַל-פְּנֵי הַהֵיכָל, אֶחָד מִיָּמִין וְאֶחָד מֵהַשְּׂמֹאול; וַיִּקְרָא שֵׁם-הימיני (הַיְמָנִי) יָכִין, וְשֵׁם הַשְּׂמָאלִי בֹּעַז.  {ס} 
<B>ב ד,א</B> וַיַּעַשׂ, מִזְבַּח נְחֹשֶׁת--עֶשְׂרִים אַמָּה אָרְכּוֹ, וְעֶשְׂרִים אַמָּה רָחְבּוֹ; וְעֶשֶׂר אַמּוֹת, קוֹמָתוֹ.  {ס} 
<B>ב ד,ב</B> וַיַּעַשׂ אֶת-הַיָּם, מוּצָק:  עֶשֶׂר בָּאַמָּה מִשְּׂפָתוֹ אֶל-שְׂפָתוֹ עָגוֹל סָבִיב, וְחָמֵשׁ בָּאַמָּה קוֹמָתוֹ, וְקָו שְׁלֹשִׁים בָּאַמָּה, יָסֹב אֹתוֹ סָבִיב. 
<B>ב ד,ג</B> וּדְמוּת בְּקָרִים תַּחַת לוֹ סָבִיב סָבִיב, סוֹבְבִים אֹתוֹ, עֶשֶׂר בָּאַמָּה, מַקִּיפִים אֶת-הַיָּם סָבִיב:  שְׁנַיִם טוּרִים הַבָּקָר, יְצוּקִים בְּמֻצַקְתּוֹ. 
<B>ב ד,ד</B> עוֹמֵד עַל-שְׁנֵים עָשָׂר בָּקָר, שְׁלֹשָׁה פֹנִים צָפוֹנָה וּשְׁלוֹשָׁה פֹנִים יָמָּה וּשְׁלֹשָׁה פֹּנִים נֶגְבָּה וּשְׁלֹשָׁה פֹּנִים מִזְרָחָה, וְהַיָּם עֲלֵיהֶם, מִלְמָעְלָה; וְכָל-אֲחֹרֵיהֶם, בָּיְתָה. 
<B>ב ד,ה</B> וְעָבְיוֹ טֶפַח--וּשְׂפָתוֹ כְּמַעֲשֵׂה שְׂפַת-כּוֹס, פֶּרַח שׁוֹשַׁנָּה; מַחֲזִיק בַּתִּים, שְׁלֹשֶׁת אֲלָפִים יָכִיל.  {ס} 
<B>ב ד,ו</B> וַיַּעַשׂ כִּיּוֹרִים, עֲשָׂרָה, וַיִּתֵּן חֲמִשָּׁה מִיָּמִין וַחֲמִשָּׁה מִשְּׂמֹאול לְרָחְצָה בָהֶם, אֶת-מַעֲשֵׂה הָעוֹלָה יָדִיחוּ בָם; וְהַיָּם, לְרָחְצָה לַכֹּהֲנִים בּוֹ.  {ס} 
<B>ב ד,ז</B> וַיַּעַשׂ אֶת-מְנֹרוֹת הַזָּהָב, עֶשֶׂר--כְּמִשְׁפָּטָם; וַיִּתֵּן, בַּהֵיכָל, חָמֵשׁ מִיָּמִין, וְחָמֵשׁ מִשְּׂמֹאול.  {ס} 
<B>ב ד,ח</B> וַיַּעַשׂ שֻׁלְחָנוֹת, עֲשָׂרָה, וַיַּנַּח בַּהֵיכָל, חֲמִשָּׁה מִיָּמִין וַחֲמִשָּׁה מִשְּׂמֹאול; וַיַּעַשׂ מִזְרְקֵי זָהָב, מֵאָה.  {ס} 
<B>ב ד,ט</B> וַיַּעַשׂ חֲצַר הַכֹּהֲנִים, וְהָעֲזָרָה הַגְּדוֹלָה; וּדְלָתוֹת לָעֲזָרָה וְדַלְתוֹתֵיהֶם, צִפָּה נְחֹשֶׁת. 
<B>ב ד,י</B> וְאֶת-הַיָּם, נָתַן מִכֶּתֶף הַיְמָנִית קֵדְמָה--מִמּוּל נֶגְבָּה. 
<B>ב ד,יא</B> וַיַּעַשׂ חוּרָם--אֶת-הַסִּירוֹת, וְאֶת-הַיָּעִים וְאֶת-הַמִּזְרָקוֹת; וַיְכַל חירם (חוּרָם), לַעֲשׂוֹת אֶת-הַמְּלָאכָה, אֲשֶׁר עָשָׂה לַמֶּלֶךְ שְׁלֹמֹה, בְּבֵית הָאֱלֹהִים. 
<B>ב ד,יב</B> עַמּוּדִים שְׁנַיִם, וְהַגֻּלּוֹת וְהַכֹּתָרוֹת עַל-רֹאשׁ הָעַמּוּדִים שְׁתָּיִם; וְהַשְּׂבָכוֹת שְׁתַּיִם--לְכַסּוֹת אֶת-שְׁתֵּי גֻּלּוֹת הַכֹּתָרוֹת, אֲשֶׁר עַל-רֹאשׁ הָעַמּוּדִים. 
<B>ב ד,יג</B> וְאֶת-הָרִמּוֹנִים אַרְבַּע מֵאוֹת, לִשְׁתֵּי הַשְּׂבָכוֹת; שְׁנַיִם טוּרִים רִמּוֹנִים, לַשְּׂבָכָה הָאֶחָת--לְכַסּוֹת אֶת-שְׁתֵּי גֻּלּוֹת הַכֹּתָרוֹת, אֲשֶׁר עַל-פְּנֵי הָעַמּוּדִים. 
<B>ב ד,יד</B> וְאֶת-הַמְּכֹנוֹת, עָשָׂה; וְאֶת-הַכִּיֹּרוֹת עָשָׂה, עַל-הַמְּכֹנוֹת. 
<B>ב ד,טו</B> אֶת-הַיָּם, אֶחָד; וְאֶת-הַבָּקָר שְׁנֵים-עָשָׂר, תַּחְתָּיו. 
<B>ב ד,טז</B> וְאֶת-הַסִּירוֹת וְאֶת-הַיָּעִים וְאֶת-הַמִּזְלָגוֹת, וְאֶת-כָּל-כְּלֵיהֶם, עָשָׂה חוּרָם אָבִיו לַמֶּלֶךְ שְׁלֹמֹה, לְבֵית יְהוָה--נְחֹשֶׁת, מָרוּק. 
<B>ב ד,יז</B> בְּכִכַּר הַיַּרְדֵּן יְצָקָם הַמֶּלֶךְ, בַּעֲבִי הָאֲדָמָה, בֵּין סֻכּוֹת, וּבֵין צְרֵדָתָה. 
<B>ב ד,יח</B> וַיַּעַשׂ שְׁלֹמֹה כָּל-הַכֵּלִים הָאֵלֶּה, לָרֹב מְאֹד:  כִּי לֹא נֶחְקַר, מִשְׁקַל הַנְּחֹשֶׁת.  {ס} 
<B>ב ד,יט</B> וַיַּעַשׂ שְׁלֹמֹה--אֵת כָּל-הַכֵּלִים, אֲשֶׁר בֵּית הָאֱלֹהִים; וְאֵת, מִזְבַּח הַזָּהָב, וְאֶת-הַשֻּׁלְחָנוֹת, וַעֲלֵיהֶם לֶחֶם הַפָּנִים. 
<B>ב ד,כ</B> וְאֶת-הַמְּנֹרוֹת וְנֵרֹתֵיהֶם, לְבַעֲרָם כַּמִּשְׁפָּט לִפְנֵי הַדְּבִיר--זָהָב סָגוּר. 
<B>ב ד,כא</B> וְהַפֶּרַח וְהַנֵּרוֹת וְהַמֶּלְקַחַיִם, זָהָב; הוּא, מִכְלוֹת זָהָב. 
<B>ב ד,כב</B> וְהַמְזַמְּרוֹת וְהַמִּזְרָקוֹת וְהַכַּפּוֹת וְהַמַּחְתּוֹת, זָהָב סָגוּר; וּפֶתַח הַבַּיִת דַּלְתוֹתָיו הַפְּנִימִיּוֹת לְקֹדֶשׁ הַקֳּדָשִׁים, וְדַלְתֵי הַבַּיִת לַהֵיכָל--זָהָב. 
<B>ב ה,א</B> וַתִּשְׁלַם, כָּל-הַמְּלָאכָה, אֲשֶׁר-עָשָׂה שְׁלֹמֹה, לְבֵית יְהוָה;  {ס}  וַיָּבֵא שְׁלֹמֹה אֶת-קָדְשֵׁי דָּוִיד אָבִיו, וְאֶת-הַכֶּסֶף וְאֶת-הַזָּהָב וְאֶת-כָּל-הַכֵּלִים--נָתַן, בְּאֹצְרוֹת בֵּית הָאֱלֹהִים.  {פ}<BR>
<B>ב ה,ב</B> אָז יַקְהֵיל שְׁלֹמֹה אֶת-זִקְנֵי יִשְׂרָאֵל, וְאֶת-כָּל-רָאשֵׁי הַמַּטּוֹת נְשִׂיאֵי הָאָבוֹת לִבְנֵי יִשְׂרָאֵל--אֶל-יְרוּשָׁלִָם:  לְהַעֲלוֹת אֶת-אֲרוֹן בְּרִית-יְהוָה, מֵעִיר דָּוִיד--הִיא צִיּוֹן. 
<B>ב ה,ג</B> וַיִּקָּהֲלוּ אֶל-הַמֶּלֶךְ כָּל-אִישׁ יִשְׂרָאֵל, בֶּחָג:  הוּא, הַחֹדֶשׁ הַשְּׁבִעִי. 
<B>ב ה,ד</B> וַיָּבֹאוּ, כֹּל זִקְנֵי יִשְׂרָאֵל; וַיִּשְׂאוּ הַלְוִיִּם, אֶת-הָאָרוֹן. 
<B>ב ה,ה</B> וַיַּעֲלוּ אֶת-הָאָרוֹן וְאֶת-אֹהֶל מוֹעֵד, וְאֶת-כָּל-כְּלֵי הַקֹּדֶשׁ אֲשֶׁר בָּאֹהֶל:  הֶעֱלוּ אֹתָם, הַכֹּהֲנִים הַלְוִיִּם. 
<B>ב ה,ו</B> וְהַמֶּלֶךְ שְׁלֹמֹה, וְכָל-עֲדַת יִשְׂרָאֵל הַנּוֹעָדִים עָלָיו--לִפְנֵי הָאָרוֹן:  מְזַבְּחִים צֹאן וּבָקָר, אֲשֶׁר לֹא-יִסָּפְרוּ וְלֹא יִמָּנוּ מֵרֹב. 
<B>ב ה,ז</B> וַיָּבִיאוּ הַכֹּהֲנִים אֶת-אֲרוֹן בְּרִית-יְהוָה אֶל-מְקוֹמוֹ, אֶל-דְּבִיר הַבַּיִת--אֶל-קֹדֶשׁ הַקֳּדָשִׁים:  אֶל-תַּחַת, כַּנְפֵי הַכְּרוּבִים. 
<B>ב ה,ח</B> וַיִּהְיוּ הַכְּרוּבִים פֹּרְשִׂים כְּנָפַיִם, עַל-מְקוֹם הָאָרוֹן; וַיְכַסּוּ הַכְּרוּבִים עַל-הָאָרוֹן וְעַל-בַּדָּיו, מִלְמָעְלָה. 
<B>ב ה,ט</B> וַיַּאֲרִיכוּ, הַבַּדִּים, וַיֵּרָאוּ רָאשֵׁי הַבַּדִּים מִן-הָאָרוֹן עַל-פְּנֵי הַדְּבִיר, וְלֹא יֵרָאוּ הַחוּצָה; וַיְהִי-שָׁם, עַד הַיּוֹם הַזֶּה. 
<B>ב ה,י</B> אֵין, בָּאָרוֹן--רַק שְׁנֵי הַלֻּחוֹת, אֲשֶׁר-נָתַן מֹשֶׁה בְּחֹרֵב:  אֲשֶׁר כָּרַת יְהוָה עִם-בְּנֵי יִשְׂרָאֵל, בְּצֵאתָם מִמִּצְרָיִם.  {פ}<BR>
<B>ב ה,יא</B> וַיְהִי, בְּצֵאת הַכֹּהֲנִים מִן-הַקֹּדֶשׁ:  כִּי כָּל-הַכֹּהֲנִים הַנִּמְצְאִים, הִתְקַדָּשׁוּ--אֵין, לִשְׁמוֹר לְמַחְלְקוֹת. 
<B>ב ה,יב</B> וְהַלְוִיִּם הַמְשֹׁרְרִים לְכֻלָּם לְאָסָף לְהֵימָן לִידֻתוּן וְלִבְנֵיהֶם וְלַאֲחֵיהֶם מְלֻבָּשִׁים בּוּץ, בִּמְצִלְתַּיִם וּבִנְבָלִים וְכִנֹּרוֹת, עֹמְדִים, מִזְרָח לַמִּזְבֵּחַ; וְעִמָּהֶם כֹּהֲנִים לְמֵאָה וְעֶשְׂרִים, מחצררים (מַחְצְרִים) בַּחֲצֹצְרוֹת. 
<B>ב ה,יג</B> וַיְהִי כְאֶחָד למחצצרים (לַמְחַצְּרִים) וְלַמְשֹׁרְרִים לְהַשְׁמִיעַ קוֹל-אֶחָד, לְהַלֵּל וּלְהֹדוֹת לַיהוָה, וּכְהָרִים קוֹל בַּחֲצֹצְרוֹת וּבִמְצִלְתַּיִם וּבִכְלֵי הַשִּׁיר וּבְהַלֵּל לַיהוָה כִּי טוֹב, כִּי לְעוֹלָם חַסְדּוֹ; וְהַבַּיִת מָלֵא עָנָן, בֵּית יְהוָה. 
<B>ב ה,יד</B> וְלֹא-יָכְלוּ הַכֹּהֲנִים לַעֲמוֹד לְשָׁרֵת, מִפְּנֵי הֶעָנָן:  כִּי-מָלֵא כְבוֹד-יְהוָה, אֶת-בֵּית הָאֱלֹהִים.  {פ}<BR>
<B>ב ו,א</B> אָז, אָמַר שְׁלֹמֹה:  יְהוָה אָמַר, לִשְׁכּוֹן בָּעֲרָפֶל. 
<B>ב ו,ב</B> וַאֲנִי בָּנִיתִי בֵית-זְבֻל, לָךְ; וּמָכוֹן לְשִׁבְתְּךָ, עוֹלָמִים. 
<B>ב ו,ג</B> וַיַּסֵּב הַמֶּלֶךְ, אֶת-פָּנָיו, וַיְבָרֶךְ, אֵת כָּל-קְהַל יִשְׂרָאֵל; וְכָל-קְהַל יִשְׂרָאֵל, עוֹמֵד. 
<B>ב ו,ד</B> וַיֹּאמֶר, בָּרוּךְ יְהוָה אֱלֹהֵי יִשְׂרָאֵל, אֲשֶׁר דִּבֶּר בְּפִיו, אֵת דָּוִיד אָבִי; וּבְיָדָיו מִלֵּא, לֵאמֹר. 
<B>ב ו,ה</B> מִן-הַיּוֹם, אֲשֶׁר הוֹצֵאתִי אֶת-עַמִּי מֵאֶרֶץ מִצְרַיִם, לֹא-בָחַרְתִּי בְעִיר מִכֹּל שִׁבְטֵי יִשְׂרָאֵל, לִבְנוֹת בַּיִת לִהְיוֹת שְׁמִי שָׁם; וְלֹא-בָחַרְתִּי בְאִישׁ, לִהְיוֹת נָגִיד עַל-עַמִּי יִשְׂרָאֵל. 
<B>ב ו,ו</B> וָאֶבְחַר, בִּירוּשָׁלִַם, לִהְיוֹת שְׁמִי, שָׁם; וָאֶבְחַר בְּדָוִיד, לִהְיוֹת עַל-עַמִּי יִשְׂרָאֵל. 
<B>ב ו,ז</B> וַיְהִי, עִם-לְבַב דָּוִיד אָבִי, לִבְנוֹת בַּיִת, לְשֵׁם יְהוָה אֱלֹהֵי יִשְׂרָאֵל. 
<B>ב ו,ח</B> וַיֹּאמֶר יְהוָה, אֶל-דָּוִיד אָבִי, יַעַן אֲשֶׁר הָיָה עִם-לְבָבְךָ, לִבְנוֹת בַּיִת לִשְׁמִי--הֱטִיבוֹתָ, כִּי הָיָה עִם-לְבָבֶךָ. 
<B>ב ו,ט</B> רַק אַתָּה, לֹא תִבְנֶה הַבָּיִת:  כִּי בִנְךָ הַיּוֹצֵא מֵחֲלָצֶיךָ, הוּא-יִבְנֶה הַבַּיִת לִשְׁמִי. 
<B>ב ו,י</B> וַיָּקֶם יְהוָה, אֶת-דְּבָרוֹ אֲשֶׁר דִּבֵּר; וָאָקוּם תַּחַת דָּוִיד אָבִי וָאֵשֵׁב עַל-כִּסֵּא יִשְׂרָאֵל, כַּאֲשֶׁר דִּבֶּר יְהוָה, וָאֶבְנֶה הַבַּיִת, לְשֵׁם יְהוָה אֱלֹהֵי יִשְׂרָאֵל. 
<B>ב ו,יא</B> וָאָשִׂים שָׁם אֶת-הָאָרוֹן, אֲשֶׁר-שָׁם בְּרִית יְהוָה, אֲשֶׁר כָּרַת, עִם-בְּנֵי יִשְׂרָאֵל. 
<B>ב ו,יב</B> וַיַּעֲמֹד, לִפְנֵי מִזְבַּח יְהוָה, נֶגֶד, כָּל-קְהַל יִשְׂרָאֵל; וַיִּפְרֹשׂ, כַּפָּיו. 
<B>ב ו,יג</B> כִּי-עָשָׂה שְׁלֹמֹה כִּיּוֹר נְחֹשֶׁת, וַיִּתְּנֵהוּ בְּתוֹךְ הָעֲזָרָה--חָמֵשׁ אַמּוֹת אָרְכּוֹ וְחָמֵשׁ אַמּוֹת רָחְבּוֹ, וְאַמּוֹת שָׁלוֹשׁ קוֹמָתוֹ; וַיַּעֲמֹד עָלָיו, וַיִּבְרַךְ עַל-בִּרְכָּיו נֶגֶד כָּל-קְהַל יִשְׂרָאֵל, וַיִּפְרֹשׂ כַּפָּיו, הַשָּׁמָיְמָה.  {פ}<BR>
<B>ב ו,יד</B> וַיֹּאמַר,  {פ}<BR>יְהוָה אֱלֹהֵי יִשְׂרָאֵל אֵין-כָּמוֹךָ אֱלֹהִים--בַּשָּׁמַיִם, וּבָאָרֶץ:  שֹׁמֵר הַבְּרִית, וְהַחֶסֶד, לַעֲבָדֶיךָ, הַהֹלְכִים לְפָנֶיךָ בְּכָל-לִבָּם. 
<B>ב ו,טו</B> אֲשֶׁר שָׁמַרְתָּ, לְעַבְדְּךָ דָּוִיד אָבִי, אֵת אֲשֶׁר-דִּבַּרְתָּ, לוֹ; וַתְּדַבֵּר בְּפִיךָ וּבְיָדְךָ מִלֵּאתָ, כַּיּוֹם הַזֶּה. 
<B>ב ו,טז</B> וְעַתָּה יְהוָה אֱלֹהֵי יִשְׂרָאֵל, שְׁמֹר לְעַבְדְּךָ דָוִיד אָבִי אֵת אֲשֶׁר דִּבַּרְתָּ לּוֹ לֵאמֹר, לֹא-יִכָּרֵת לְךָ אִישׁ מִלְּפָנַי, יוֹשֵׁב עַל-כִּסֵּא יִשְׂרָאֵל:  רַק אִם-יִשְׁמְרוּ בָנֶיךָ אֶת-דַּרְכָּם, לָלֶכֶת בְּתוֹרָתִי, כַּאֲשֶׁר הָלַכְתָּ, לְפָנָי. 
<B>ב ו,יז</B> וְעַתָּה, יְהוָה אֱלֹהֵי יִשְׂרָאֵל:  יֵאָמֵן, דְּבָרְךָ, אֲשֶׁר דִּבַּרְתָּ, לְעַבְדְּךָ לְדָוִיד. 
<B>ב ו,יח</B> כִּי, הַאֻמְנָם, יֵשֵׁב אֱלֹהִים אֶת-הָאָדָם, עַל-הָאָרֶץ:  הִנֵּה שָׁמַיִם וּשְׁמֵי הַשָּׁמַיִם, לֹא יְכַלְכְּלוּךָ--אַף, כִּי-הַבַּיִת הַזֶּה אֲשֶׁר בָּנִיתִי. 
<B>ב ו,יט</B> וּפָנִיתָ אֶל-תְּפִלַּת עַבְדְּךָ, וְאֶל-תְּחִנָּתוֹ--יְהוָה אֱלֹהָי:  לִשְׁמֹעַ אֶל-הָרִנָּה וְאֶל-הַתְּפִלָּה, אֲשֶׁר עַבְדְּךָ מִתְפַּלֵּל לְפָנֶיךָ. 
<B>ב ו,כ</B> לִהְיוֹת עֵינֶיךָ פְתֻחוֹת אֶל-הַבַּיִת הַזֶּה, יוֹמָם וָלַיְלָה--אֶל-הַמָּקוֹם, אֲשֶׁר אָמַרְתָּ לָשׂוּם שִׁמְךָ שָׁם:  לִשְׁמוֹעַ, אֶל-הַתְּפִלָּה, אֲשֶׁר יִתְפַּלֵּל עַבְדְּךָ, אֶל-הַמָּקוֹם הַזֶּה. 
<B>ב ו,כא</B> וְשָׁמַעְתָּ אֶל-תַּחֲנוּנֵי עַבְדְּךָ, וְעַמְּךָ יִשְׂרָאֵל, אֲשֶׁר יִתְפַּלְלוּ, אֶל-הַמָּקוֹם הַזֶּה; וְאַתָּה תִּשְׁמַע מִמְּקוֹם שִׁבְתְּךָ, מִן-הַשָּׁמַיִם--וְשָׁמַעְתָּ, וְסָלָחְתָּ. 
<B>ב ו,כב</B> אִם-יֶחֱטָא אִישׁ לְרֵעֵהוּ, וְנָשָׁא-בוֹ אָלָה לְהַאֲלֹתוֹ; וּבָא, אָלָה לִפְנֵי מִזְבַּחֲךָ--בַּבַּיִת הַזֶּה. 
<B>ב ו,כג</B> וְאַתָּה תִּשְׁמַע מִן-הַשָּׁמַיִם, וְעָשִׂיתָ וְשָׁפַטְתָּ אֶת-עֲבָדֶיךָ, לְהָשִׁיב לְרָשָׁע, לָתֵת דַּרְכּוֹ בְּרֹאשׁוֹ; וּלְהַצְדִּיק צַדִּיק, לָתֶת לוֹ כְּצִדְקָתוֹ.  {ס} 
<B>ב ו,כד</B> וְאִם-יִנָּגֵף עַמְּךָ יִשְׂרָאֵל, לִפְנֵי אוֹיֵב--כִּי יֶחֶטְאוּ-לָךְ; וְשָׁבוּ וְהוֹדוּ אֶת-שְׁמֶךָ, וְהִתְפַּלְלוּ וְהִתְחַנְּנוּ לְפָנֶיךָ בַּבַּיִת הַזֶּה. 
<B>ב ו,כה</B> וְאַתָּה, תִּשְׁמַע מִן-הַשָּׁמַיִם, וְסָלַחְתָּ, לְחַטַּאת עַמְּךָ יִשְׂרָאֵל; וַהֲשֵׁיבוֹתָם, אֶל-הָאֲדָמָה, אֲשֶׁר-נָתַתָּה לָהֶם, וְלַאֲבֹתֵיהֶם.  {פ}<BR>
<B>ב ו,כו</B> בְּהֵעָצֵר הַשָּׁמַיִם וְלֹא-יִהְיֶה מָטָר, כִּי יֶחֶטְאוּ-לָךְ; וְהִתְפַּלְלוּ אֶל-הַמָּקוֹם הַזֶּה, וְהוֹדוּ אֶת-שְׁמֶךָ--מֵחַטָּאתָם יְשׁוּבוּן, כִּי תַעֲנֵם. 
<B>ב ו,כז</B> וְאַתָּה תִּשְׁמַע הַשָּׁמַיִם, וְסָלַחְתָּ לְחַטַּאת עֲבָדֶיךָ וְעַמְּךָ יִשְׂרָאֵל--כִּי תוֹרֵם אֶל-הַדֶּרֶךְ הַטּוֹבָה, אֲשֶׁר יֵלְכוּ-בָהּ; וְנָתַתָּה מָטָר עַל-אַרְצְךָ, אֲשֶׁר-נָתַתָּה לְעַמְּךָ לְנַחֲלָה.  {ס} 
<B>ב ו,כח</B> רָעָב כִּי-יִהְיֶה בָאָרֶץ, דֶּבֶר כִּי-יִהְיֶה שִׁדָּפוֹן וְיֵרָקוֹן אַרְבֶּה וְחָסִיל כִּי יִהְיֶה, כִּי יָצַר-לוֹ אֹיְבָיו, בְּאֶרֶץ שְׁעָרָיו:  כָּל-נֶגַע, וְכָל-מַחֲלָה. 
<B>ב ו,כט</B> כָּל-תְּפִלָּה כָל-תְּחִנָּה, אֲשֶׁר יִהְיֶה לְכָל-הָאָדָם, וּלְכֹל, עַמְּךָ יִשְׂרָאֵל--אֲשֶׁר יֵדְעוּ, אִישׁ נִגְעוֹ וּמַכְאֹבוֹ, וּפָרַשׂ כַּפָּיו, אֶל-הַבַּיִת הַזֶּה. 
<B>ב ו,ל</B> וְאַתָּה תִּשְׁמַע מִן-הַשָּׁמַיִם מְכוֹן שִׁבְתֶּךָ, וְסָלַחְתָּ, וְנָתַתָּה לָאִישׁ כְּכָל-דְּרָכָיו, אֲשֶׁר תֵּדַע אֶת-לְבָבוֹ:  כִּי אַתָּה לְבַדְּךָ יָדַעְתָּ, אֶת-לְבַב בְּנֵי הָאָדָם. 
<B>ב ו,לא</B> לְמַעַן יִירָאוּךָ, לָלֶכֶת בִּדְרָכֶיךָ, כָּל-הַיָּמִים, אֲשֶׁר-הֵם חַיִּים עַל-פְּנֵי הָאֲדָמָה--אֲשֶׁר נָתַתָּה, לַאֲבֹתֵינוּ.  {ס} 
<B>ב ו,לב</B> וְגַם אֶל-הַנָּכְרִי, אֲשֶׁר לֹא מֵעַמְּךָ יִשְׂרָאֵל הוּא, וּבָא מֵאֶרֶץ רְחוֹקָה לְמַעַן שִׁמְךָ הַגָּדוֹל וְיָדְךָ הַחֲזָקָה, וּזְרוֹעֲךָ הַנְּטוּיָה; וּבָאוּ וְהִתְפַּלְלוּ, אֶל-הַבַּיִת הַזֶּה. 
<B>ב ו,לג</B> וְאַתָּה תִּשְׁמַע מִן-הַשָּׁמַיִם, מִמְּכוֹן שִׁבְתֶּךָ, וְעָשִׂיתָ, כְּכֹל אֲשֶׁר-יִקְרָא אֵלֶיךָ הַנָּכְרִי:  לְמַעַן יֵדְעוּ כָל-עַמֵּי הָאָרֶץ אֶת-שְׁמֶךָ, וּלְיִרְאָה אֹתְךָ כְּעַמְּךָ יִשְׂרָאֵל, וְלָדַעַת, כִּי-שִׁמְךָ נִקְרָא עַל-הַבַּיִת הַזֶּה אֲשֶׁר בָּנִיתִי. 
<B>ב ו,לד</B> כִּי-יֵצֵא עַמְּךָ לַמִּלְחָמָה עַל-אֹיְבָיו, בַּדֶּרֶךְ אֲשֶׁר תִּשְׁלָחֵם; וְהִתְפַּלְלוּ אֵלֶיךָ, דֶּרֶךְ הָעִיר הַזֹּאת אֲשֶׁר בָּחַרְתָּ בָּהּ, וְהַבַּיִת, אֲשֶׁר-בָּנִיתִי לִשְׁמֶךָ. 
<B>ב ו,לה</B> וְשָׁמַעְתָּ, מִן-הַשָּׁמַיִם, אֶת-תְּפִלָּתָם, וְאֶת-תְּחִנָּתָם; וְעָשִׂיתָ, מִשְׁפָּטָם. 
<B>ב ו,לו</B> כִּי יֶחֶטְאוּ-לָךְ, כִּי אֵין אָדָם אֲשֶׁר לֹא-יֶחֱטָא, וְאָנַפְתָּ בָם, וּנְתַתָּם לִפְנֵי אוֹיֵב; וְשָׁבוּם שׁוֹבֵיהֶם אֶל-אֶרֶץ רְחוֹקָה, אוֹ קְרוֹבָה. 
<B>ב ו,לז</B> וְהֵשִׁיבוּ, אֶל-לְבָבָם, בָּאָרֶץ, אֲשֶׁר נִשְׁבּוּ-שָׁם; וְשָׁבוּ וְהִתְחַנְּנוּ אֵלֶיךָ, בְּאֶרֶץ שִׁבְיָם לֵאמֹר, חָטָאנוּ הֶעֱוִינוּ, וְרָשָׁעְנוּ. 
<B>ב ו,לח</B> וְשָׁבוּ אֵלֶיךָ, בְּכָל-לִבָּם וּבְכָל-נַפְשָׁם, בְּאֶרֶץ שִׁבְיָם, אֲשֶׁר-שָׁבוּ אֹתָם; וְהִתְפַּלְלוּ, דֶּרֶךְ אַרְצָם אֲשֶׁר נָתַתָּה לַאֲבוֹתָם, וְהָעִיר אֲשֶׁר בָּחַרְתָּ, וְלַבַּיִת אֲשֶׁר-בָּנִיתִי לִשְׁמֶךָ. 
<B>ב ו,לט</B> וְשָׁמַעְתָּ מִן-הַשָּׁמַיִם מִמְּכוֹן שִׁבְתְּךָ, אֶת-תְּפִלָּתָם וְאֶת-תְּחִנֹּתֵיהֶם, וְעָשִׂיתָ, מִשְׁפָּטָם; וְסָלַחְתָּ לְעַמְּךָ, אֲשֶׁר חָטְאוּ-לָךְ. 
<B>ב ו,מ</B> עַתָּה אֱלֹהַי, יִהְיוּ-נָא עֵינֶיךָ פְּתֻחוֹת, וְאָזְנֶיךָ, קַשֻּׁבוֹת--לִתְפִלַּת, הַמָּקוֹם הַזֶּה.  {ס} 
<B>ב ו,מא</B> וְעַתָּה, קוּמָה יְהוָה אֱלֹהִים לְנוּחֶךָ--אַתָּה, וַאֲרוֹן עֻזֶּךָ; כֹּהֲנֶיךָ יְהוָה אֱלֹהִים, יִלְבְּשׁוּ תְשׁוּעָה, וַחֲסִידֶיךָ, יִשְׂמְחוּ בַטּוֹב. 
<B>ב ו,מב</B> יְהוָה אֱלֹהִים, אַל-תָּשֵׁב פְּנֵי מְשִׁיחֶךָ:  זָכְרָה, לְחַסְדֵי דָּוִיד עַבְדֶּךָ.  {פ}<BR>
<B>ב ז,א</B> וּכְכַלּוֹת שְׁלֹמֹה, לְהִתְפַּלֵּל, וְהָאֵשׁ יָרְדָה מֵהַשָּׁמַיִם, וַתֹּאכַל הָעֹלָה וְהַזְּבָחִים; וּכְבוֹד יְהוָה, מָלֵא אֶת-הַבָּיִת. 
<B>ב ז,ב</B> וְלֹא יָכְלוּ הַכֹּהֲנִים, לָבוֹא אֶל-בֵּית יְהוָה:  כִּי-מָלֵא כְבוֹד-יְהוָה, אֶת-בֵּית יְהוָה. 
<B>ב ז,ג</B> וְכֹל בְּנֵי יִשְׂרָאֵל, רֹאִים בְּרֶדֶת הָאֵשׁ, וּכְבוֹד יְהוָה, עַל-הַבָּיִת; וַיִּכְרְעוּ אַפַּיִם אַרְצָה עַל-הָרִצְפָה, וַיִּשְׁתַּחֲווּ, וְהֹדוֹת לַיהוָה כִּי טוֹב, כִּי לְעוֹלָם חַסְדּוֹ. 
<B>ב ז,ד</B> וְהַמֶּלֶךְ, וְכָל-הָעָם, זֹבְחִים זֶבַח, לִפְנֵי יְהוָה.  {ס} 
<B>ב ז,ה</B> וַיִּזְבַּח הַמֶּלֶךְ שְׁלֹמֹה, אֶת-זֶבַח הַבָּקָר, עֶשְׂרִים וּשְׁנַיִם אֶלֶף, וְצֹאן מֵאָה וְעֶשְׂרִים אָלֶף; וַיַּחְנְכוּ אֶת-בֵּית הָאֱלֹהִים, הַמֶּלֶךְ וְכָל-הָעָם. 
<B>ב ז,ו</B> וְהַכֹּהֲנִים עַל-מִשְׁמְרוֹתָם עֹמְדִים, וְהַלְוִיִּם בִּכְלֵי-שִׁיר יְהוָה אֲשֶׁר עָשָׂה דָּוִיד הַמֶּלֶךְ לְהֹדוֹת לַיהוָה כִּי-לְעוֹלָם חַסְדּוֹ, בְּהַלֵּל דָּוִיד, בְּיָדָם; וְהַכֹּהֲנִים מחצצרים (מַחְצְרִים) נֶגְדָּם, וְכָל-יִשְׂרָאֵל עֹמְדִים.  {ס} 
<B>ב ז,ז</B> וַיְקַדֵּשׁ שְׁלֹמֹה, אֶת-תּוֹךְ הֶחָצֵר אֲשֶׁר לִפְנֵי בֵית-יְהוָה, כִּי-עָשָׂה שָׁם הָעֹלוֹת, וְאֵת חֶלְבֵי הַשְּׁלָמִים:  כִּי-מִזְבַּח הַנְּחֹשֶׁת, אֲשֶׁר עָשָׂה שְׁלֹמֹה, לֹא יָכוֹל לְהָכִיל אֶת-הָעֹלָה וְאֶת-הַמִּנְחָה, וְאֶת-הַחֲלָבִים. 
<B>ב ז,ח</B> וַיַּעַשׂ שְׁלֹמֹה אֶת-הֶחָג בָּעֵת הַהִיא שִׁבְעַת יָמִים, וְכָל-יִשְׂרָאֵל עִמּוֹ--קָהָל, גָּדוֹל מְאֹד:  מִלְּבוֹא חֲמָת, עַד-נַחַל מִצְרָיִם. 
<B>ב ז,ט</B> וַיַּעֲשׂוּ בַּיּוֹם הַשְּׁמִינִי, עֲצָרֶת:  כִּי חֲנֻכַּת הַמִּזְבֵּחַ, עָשׂוּ שִׁבְעַת יָמִים, וְהֶחָג, שִׁבְעַת יָמִים. 
<B>ב ז,י</B> וּבְיוֹם עֶשְׂרִים וּשְׁלֹשָׁה לַחֹדֶשׁ הַשְּׁבִיעִי, שִׁלַּח אֶת-הָעָם לְאָהֳלֵיהֶם--שְׂמֵחִים, וְטוֹבֵי לֵב, עַל-הַטּוֹבָה אֲשֶׁר עָשָׂה יְהוָה לְדָוִיד וְלִשְׁלֹמֹה, וּלְיִשְׂרָאֵל עַמּוֹ. 
<B>ב ז,יא</B> וַיְכַל שְׁלֹמֹה אֶת-בֵּית יְהוָה, וְאֶת-בֵּית הַמֶּלֶךְ; וְאֵת כָּל-הַבָּא עַל-לֵב שְׁלֹמֹה, לַעֲשׂוֹת בְּבֵית-יְהוָה וּבְבֵיתוֹ--הִצְלִיחַ.  {פ}<BR>
<B>ב ז,יב</B> וַיֵּרָא יְהוָה אֶל-שְׁלֹמֹה, בַּלָּיְלָה; וַיֹּאמֶר לוֹ, שָׁמַעְתִּי אֶת-תְּפִלָּתֶךָ, וּבָחַרְתִּי בַּמָּקוֹם הַזֶּה לִי, לְבֵית זָבַח. 
<B>ב ז,יג</B> הֵן אֶעֱצֹר הַשָּׁמַיִם וְלֹא-יִהְיֶה מָטָר, וְהֵן-אֲצַוֶּה עַל-חָגָב לֶאֱכוֹל הָאָרֶץ; וְאִם-אֲשַׁלַּח דֶּבֶר, בְּעַמִּי. 
<B>ב ז,יד</B> וְיִכָּנְעוּ עַמִּי אֲשֶׁר נִקְרָא-שְׁמִי עֲלֵיהֶם, וְיִתְפַּלְלוּ וִיבַקְשׁוּ פָנַי, וְיָשֻׁבוּ, מִדַּרְכֵיהֶם הָרָעִים--וַאֲנִי, אֶשְׁמַע מִן-הַשָּׁמַיִם, וְאֶסְלַח לְחַטָּאתָם, וְאֶרְפָּא אֶת-אַרְצָם. 
<B>ב ז,טו</B> עַתָּה, עֵינַי יִהְיוּ פְתֻחוֹת, וְאָזְנַי, קַשֻּׁבוֹת--לִתְפִלַּת, הַמָּקוֹם הַזֶּה. 
<B>ב ז,טז</B> וְעַתָּה, בָּחַרְתִּי וְהִקְדַּשְׁתִּי אֶת-הַבַּיִת הַזֶּה, לִהְיוֹת-שְׁמִי שָׁם, עַד-עוֹלָם; וְהָיוּ עֵינַי וְלִבִּי שָׁם, כָּל-הַיָּמִים. 
<B>ב ז,יז</B> וְאַתָּה אִם-תֵּלֵךְ לְפָנַי, כַּאֲשֶׁר הָלַךְ דָּוִיד אָבִיךָ, וְלַעֲשׂוֹת, כְּכֹל אֲשֶׁר צִוִּיתִיךָ; וְחֻקַּי וּמִשְׁפָּטַי, תִּשְׁמוֹר. 
<B>ב ז,יח</B> וַהֲקִימוֹתִי, אֵת כִּסֵּא מַלְכוּתֶךָ:  כַּאֲשֶׁר כָּרַתִּי, לְדָוִיד אָבִיךָ לֵאמֹר, לֹא-יִכָּרֵת לְךָ אִישׁ, מוֹשֵׁל בְּיִשְׂרָאֵל. 
<B>ב ז,יט</B> וְאִם-תְּשׁוּבוּן אַתֶּם--וַעֲזַבְתֶּם חֻקּוֹתַי וּמִצְותַי, אֲשֶׁר נָתַתִּי לִפְנֵיכֶם; וַהֲלַכְתֶּם, וַעֲבַדְתֶּם אֱלֹהִים אֲחֵרִים, וְהִשְׁתַּחֲוִיתֶם, לָהֶם. 
<B>ב ז,כ</B> וּנְתַשְׁתִּים, מֵעַל אַדְמָתִי אֲשֶׁר נָתַתִּי לָהֶם, וְאֶת-הַבַּיִת הַזֶּה אֲשֶׁר הִקְדַּשְׁתִּי לִשְׁמִי, אַשְׁלִיךְ מֵעַל פָּנָי; וְאֶתְּנֶנּוּ לְמָשָׁל וְלִשְׁנִינָה, בְּכָל-הָעַמִּים. 
<B>ב ז,כא</B> וְהַבַּיִת הַזֶּה אֲשֶׁר הָיָה עֶלְיוֹן, לְכָל-עֹבֵר עָלָיו יִשֹּׁם; וְאָמַר, בַּמֶּה עָשָׂה יְהוָה כָּכָה, לָאָרֶץ הַזֹּאת, וְלַבַּיִת הַזֶּה. 
<B>ב ז,כב</B> וְאָמְרוּ, עַל אֲשֶׁר עָזְבוּ אֶת-יְהוָה אֱלֹהֵי אֲבֹתֵיהֶם אֲשֶׁר הוֹצִיאָם מֵאֶרֶץ מִצְרַיִם, וַיַּחֲזִיקוּ בֵּאלֹהִים אֲחֵרִים, וַיִּשְׁתַּחֲווּ לָהֶם וַיַּעַבְדוּם; עַל-כֵּן הֵבִיא עֲלֵיהֶם, אֵת כָּל-הָרָעָה הַזֹּאת.  {פ}<BR>
<B>ב ח,א</B> וַיְהִי מִקֵּץ עֶשְׂרִים שָׁנָה, אֲשֶׁר בָּנָה שְׁלֹמֹה אֶת-בֵּית יְהוָה--וְאֶת-בֵּיתוֹ. 
<B>ב ח,ב</B> וְהֶעָרִים, אֲשֶׁר נָתַן חוּרָם לִשְׁלֹמֹה--בָּנָה שְׁלֹמֹה, אֹתָם; וַיּוֹשֶׁב שָׁם, אֶת-בְּנֵי יִשְׂרָאֵל. 
<B>ב ח,ג</B> וַיֵּלֶךְ שְׁלֹמֹה חֲמָת צוֹבָה, וַיֶּחֱזַק עָלֶיהָ. 
<B>ב ח,ד</B> וַיִּבֶן אֶת-תַּדְמֹר, בַּמִּדְבָּר, וְאֵת כָּל-עָרֵי הַמִּסְכְּנוֹת, אֲשֶׁר בָּנָה בַּחֲמָת. 
<B>ב ח,ה</B> וַיִּבֶן אֶת-בֵּית חוֹרוֹן, הָעֶלְיוֹן, וְאֶת-בֵּית חוֹרוֹן, הַתַּחְתּוֹן--עָרֵי מָצוֹר, חוֹמוֹת דְּלָתַיִם וּבְרִיחַ. 
<B>ב ח,ו</B> וְאֶת-בַּעֲלָת, וְאֵת כָּל-עָרֵי הַמִּסְכְּנוֹת אֲשֶׁר הָיוּ לִשְׁלֹמֹה, וְאֵת כָּל-עָרֵי הָרֶכֶב, וְאֵת עָרֵי הַפָּרָשִׁים; וְאֵת כָּל-חֵשֶׁק שְׁלֹמֹה, אֲשֶׁר חָשַׁק לִבְנוֹת בִּירוּשָׁלִַם וּבַלְּבָנוֹן, וּבְכֹל, אֶרֶץ מֶמְשַׁלְתּוֹ. 
<B>ב ח,ז</B> כָּל-הָעָם הַנּוֹתָר מִן-הַחִתִּי וְהָאֱמֹרִי וְהַפְּרִזִּי, וְהַחִוִּי וְהַיְבוּסִי, אֲשֶׁר לֹא מִיִּשְׂרָאֵל, הֵמָּה. 
<B>ב ח,ח</B> מִן-בְּנֵיהֶם, אֲשֶׁר נוֹתְרוּ אַחֲרֵיהֶם בָּאָרֶץ, אֲשֶׁר לֹא-כִלּוּם, בְּנֵי יִשְׂרָאֵל; וַיַּעֲלֵם שְׁלֹמֹה לְמַס, עַד הַיּוֹם הַזֶּה. 
<B>ב ח,ט</B> וּמִן-בְּנֵי, יִשְׂרָאֵל, אֲשֶׁר לֹא-נָתַן שְׁלֹמֹה לַעֲבָדִים, לִמְלַאכְתּוֹ:  כִּי-הֵמָּה אַנְשֵׁי מִלְחָמָה, וְשָׂרֵי שָׁלִישָׁיו, וְשָׂרֵי רִכְבּוֹ, וּפָרָשָׁיו.  {פ}<BR>
<B>ב ח,י</B> וְאֵלֶּה שָׂרֵי הנציבים (הַנִּצָּבִים) אֲשֶׁר-לַמֶּלֶךְ שְׁלֹמֹה, חֲמִשִּׁים וּמָאתָיִם, הָרֹדִים, בָּעָם. 
<B>ב ח,יא</B> וְאֶת-בַּת-פַּרְעֹה, הֶעֱלָה שְׁלֹמֹה מֵעִיר דָּוִיד, לַבַּיִת, אֲשֶׁר בָּנָה-לָהּ:  כִּי אָמַר, לֹא-תֵשֵׁב אִשָּׁה לִי בְּבֵית דָּוִיד מֶלֶךְ-יִשְׂרָאֵל--כִּי-קֹדֶשׁ הֵמָּה, אֲשֶׁר-בָּאָה אֲלֵיהֶם אֲרוֹן יְהוָה.  {פ}<BR>
<B>ב ח,יב</B> אָז הֶעֱלָה שְׁלֹמֹה עֹלוֹת, לַיהוָה, עַל מִזְבַּח יְהוָה, אֲשֶׁר בָּנָה לִפְנֵי הָאוּלָם. 
<B>ב ח,יג</B> וּבִדְבַר-יוֹם בְּיוֹם, לְהַעֲלוֹת כְּמִצְוַת מֹשֶׁה, לַשַּׁבָּתוֹת וְלֶחֳדָשִׁים, וְלַמּוֹעֲדוֹת שָׁלוֹשׁ פְּעָמִים בַּשָּׁנָה--בְּחַג הַמַּצּוֹת וּבְחַג הַשָּׁבֻעוֹת, וּבְחַג הַסֻּכּוֹת. 
<B>ב ח,יד</B> וַיַּעֲמֵד כְּמִשְׁפַּט דָּוִיד-אָבִיו אֶת-מַחְלְקוֹת הַכֹּהֲנִים עַל-עֲבֹדָתָם, וְהַלְוִיִּם עַל-מִשְׁמְרוֹתָם לְהַלֵּל וּלְשָׁרֵת נֶגֶד הַכֹּהֲנִים לִדְבַר-יוֹם בְּיוֹמוֹ, וְהַשֹּׁעֲרִים בְּמַחְלְקוֹתָם, לְשַׁעַר וָשָׁעַר:  כִּי כֵן, מִצְוַת דָּוִיד אִישׁ-הָאֱלֹהִים. 
<B>ב ח,טו</B> וְלֹא סָרוּ מִצְוַת הַמֶּלֶךְ עַל-הַכֹּהֲנִים וְהַלְוִיִּם, לְכָל-דָּבָר--וְלָאֹצָרוֹת. 
<B>ב ח,טז</B> וַתִּכֹּן כָּל-מְלֶאכֶת שְׁלֹמֹה, עַד-הַיּוֹם מוּסַד בֵּית-יְהוָה וְעַד-כְּלֹתוֹ:  שָׁלֵם, בֵּית יְהוָה.  {ס} 
<B>ב ח,יז</B> אָז הָלַךְ שְׁלֹמֹה לְעֶצְיוֹן-גֶּבֶר וְאֶל-אֵילוֹת, עַל-שְׂפַת הַיָּם--בְּאֶרֶץ אֱדוֹם. 
<B>ב ח,יח</B> וַיִּשְׁלַח-לוֹ חוּרָם בְּיַד-עֲבָדָיו אוניות (אֳנִיּוֹת), וַעֲבָדִים יוֹדְעֵי יָם, וַיָּבֹאוּ עִם-עַבְדֵי שְׁלֹמֹה אוֹפִירָה, וַיִּקְחוּ מִשָּׁם אַרְבַּע-מֵאוֹת וַחֲמִשִּׁים כִּכַּר זָהָב; וַיָּבִיאוּ, אֶל-הַמֶּלֶךְ שְׁלֹמֹה.  {פ}<BR>
<B>ב ט,א</B> וּמַלְכַּת-שְׁבָא, שָׁמְעָה אֶת-שֵׁמַע שְׁלֹמֹה, וַתָּבוֹא לְנַסּוֹת אֶת-שְׁלֹמֹה בְחִידוֹת בִּירוּשָׁלִַם בְּחַיִל כָּבֵד מְאֹד וּגְמַלִּים נֹשְׂאִים בְּשָׂמִים וְזָהָב לָרֹב, וְאֶבֶן יְקָרָה; וַתָּבוֹא, אֶל-שְׁלֹמֹה, וַתְּדַבֵּר עִמּוֹ, אֵת כָּל-אֲשֶׁר הָיָה עִם-לְבָבָהּ. 
<B>ב ט,ב</B> וַיַּגֶּד-לָהּ שְׁלֹמֹה, אֶת-כָּל-דְּבָרֶיהָ; וְלֹא-נֶעְלַם דָּבָר מִשְּׁלֹמֹה, אֲשֶׁר לֹא הִגִּיד לָהּ. 
<B>ב ט,ג</B> וַתֵּרֶא, מַלְכַּת-שְׁבָא, אֵת, חָכְמַת שְׁלֹמֹה--וְהַבַּיִת, אֲשֶׁר בָּנָה. 
<B>ב ט,ד</B> וּמַאֲכַל שֻׁלְחָנוֹ וּמוֹשַׁב עֲבָדָיו וּמַעֲמַד מְשָׁרְתָיו וּמַלְבּוּשֵׁיהֶם, וּמַשְׁקָיו וּמַלְבּוּשֵׁיהֶם, וַעֲלִיָּתוֹ, אֲשֶׁר יַעֲלֶה בֵּית יְהוָה; וְלֹא-הָיָה עוֹד בָּהּ, רוּחַ. 
<B>ב ט,ה</B> וַתֹּאמֶר, אֶל-הַמֶּלֶךְ, אֱמֶת הַדָּבָר, אֲשֶׁר שָׁמַעְתִּי בְּאַרְצִי--עַל-דְּבָרֶיךָ, וְעַל-חָכְמָתֶךָ. 
<B>ב ט,ו</B> וְלֹא-הֶאֱמַנְתִּי לְדִבְרֵיהֶם, עַד אֲשֶׁר-בָּאתִי וַתִּרְאֶינָה עֵינַי, וְהִנֵּה לֹא הֻגַּד-לִי, חֲצִי מַרְבִּית חָכְמָתֶךָ:  יָסַפְתָּ, עַל-הַשְּׁמוּעָה אֲשֶׁר שָׁמָעְתִּי. 
<B>ב ט,ז</B> אַשְׁרֵי אֲנָשֶׁיךָ, וְאַשְׁרֵי עֲבָדֶיךָ אֵלֶּה--הָעֹמְדִים לְפָנֶיךָ תָּמִיד, וְשֹׁמְעִים אֶת-חָכְמָתֶךָ. 
<B>ב ט,ח</B> יְהִי יְהוָה אֱלֹהֶיךָ, בָּרוּךְ, אֲשֶׁר חָפֵץ בְּךָ לְתִתְּךָ עַל-כִּסְאוֹ לְמֶלֶךְ, לַיהוָה אֱלֹהֶיךָ:  בְּאַהֲבַת אֱלֹהֶיךָ אֶת-יִשְׂרָאֵל, לְהַעֲמִידוֹ לְעוֹלָם, וַיִּתֶּנְךָ עֲלֵיהֶם לְמֶלֶךְ, לַעֲשׂוֹת מִשְׁפָּט וּצְדָקָה. 
<B>ב ט,ט</B> וַתִּתֵּן לַמֶּלֶךְ מֵאָה וְעֶשְׂרִים כִּכַּר זָהָב, וּבְשָׂמִים לָרֹב מְאֹד--וְאֶבֶן יְקָרָה; וְלֹא הָיָה כַּבֹּשֶׂם הַהוּא, אֲשֶׁר-נָתְנָה מַלְכַּת-שְׁבָא לַמֶּלֶךְ שְׁלֹמֹה. 
<B>ב ט,י</B> וְגַם-עַבְדֵי חירם (חוּרָם) וְעַבְדֵי שְׁלֹמֹה, אֲשֶׁר-הֵבִיאוּ זָהָב מֵאוֹפִיר--הֵבִיאוּ עֲצֵי אַלְגּוּמִּים, וְאֶבֶן יְקָרָה. 
<B>ב ט,יא</B> וַיַּעַשׂ הַמֶּלֶךְ אֶת-עֲצֵי הָאַלְגּוּמִּים מְסִלּוֹת לְבֵית-יְהוָה, וּלְבֵית הַמֶּלֶךְ, וְכִנֹּרוֹת וּנְבָלִים, לַשָּׁרִים; וְלֹא-נִרְאוּ כָהֵם לְפָנִים, בְּאֶרֶץ יְהוּדָה. 
<B>ב ט,יב</B> וְהַמֶּלֶךְ שְׁלֹמֹה נָתַן לְמַלְכַּת-שְׁבָא, אֶת-כָּל-חֶפְצָהּ אֲשֶׁר שָׁאָלָה, מִלְּבַד, אֲשֶׁר-הֵבִיאָה אֶל-הַמֶּלֶךְ; וַתַּהֲפֹךְ וַתֵּלֶךְ לְאַרְצָהּ, הִיא וַעֲבָדֶיהָ.  {פ}<BR>
<B>ב ט,יג</B> וַיְהִי מִשְׁקַל הַזָּהָב, אֲשֶׁר-בָּא לִשְׁלֹמֹה בְּשָׁנָה אֶחָת--שֵׁשׁ מֵאוֹת וְשִׁשִּׁים וָשֵׁשׁ, כִּכְּרֵי זָהָב. 
<B>ב ט,יד</B> לְבַד מֵאַנְשֵׁי הַתָּרִים וְהַסֹּחֲרִים, מְבִיאִים; וְכָל-מַלְכֵי עֲרַב וּפַחוֹת הָאָרֶץ, מְבִיאִים זָהָב וָכֶסֶף לִשְׁלֹמֹה. 
<B>ב ט,טו</B> וַיַּעַשׂ הַמֶּלֶךְ שְׁלֹמֹה מָאתַיִם צִנָּה, זָהָב שָׁחוּט:  שֵׁשׁ מֵאוֹת זָהָב שָׁחוּט, יַעֲלֶה עַל-הַצִּנָּה הָאֶחָת. 
<B>ב ט,טז</B> וּשְׁלֹשׁ-מֵאוֹת מָגִנִּים, זָהָב שָׁחוּט--שְׁלֹשׁ מֵאוֹת זָהָב, יַעֲלֶה עַל-הַמָּגֵן הָאֶחָת; וַיִּתְּנֵם הַמֶּלֶךְ, בְּבֵית יַעַר הַלְּבָנוֹן. 
<B>ב ט,יז</B> וַיַּעַשׂ הַמֶּלֶךְ כִּסֵּא-שֵׁן, גָּדוֹל; וַיְצַפֵּהוּ, זָהָב טָהוֹר. 
<B>ב ט,יח</B> וְשֵׁשׁ מַעֲלוֹת לַכִּסֵּא וְכֶבֶשׁ בַּזָּהָב לַכִּסֵּא, מָאֳחָזִים, וְיָדוֹת מִזֶּה וּמִזֶּה, עַל-מְקוֹם הַשָּׁבֶת; וּשְׁנַיִם אֲרָיוֹת, עֹמְדִים אֵצֶל הַיָּדוֹת. 
<B>ב ט,יט</B> וּשְׁנֵים עָשָׂר אֲרָיוֹת, עֹמְדִים שָׁם עַל-שֵׁשׁ הַמַּעֲלוֹת--מִזֶּה וּמִזֶּה; לֹא-נַעֲשָׂה כֵן, לְכָל-מַמְלָכָה. 
<B>ב ט,כ</B> וְכֹל כְּלֵי מַשְׁקֵה הַמֶּלֶךְ שְׁלֹמֹה, זָהָב, וְכֹל כְּלֵי בֵּית-יַעַר הַלְּבָנוֹן, זָהָב סָגוּר:  אֵין כֶּסֶף, נֶחְשָׁב בִּימֵי שְׁלֹמֹה--לִמְאוּמָה. 
<B>ב ט,כא</B> כִּי-אֳנִיּוֹת לַמֶּלֶךְ הֹלְכוֹת תַּרְשִׁישׁ, עִם עַבְדֵי חוּרָם:  אַחַת לְשָׁלוֹשׁ שָׁנִים תָּבוֹאנָה אֳנִיּוֹת תַּרְשִׁישׁ, נֹשְׂאוֹת זָהָב וָכֶסֶף, שֶׁנְהַבִּים וְקוֹפִים, וְתוּכִּיִּים.  {פ}<BR>
<B>ב ט,כב</B> וַיִּגְדַּל הַמֶּלֶךְ שְׁלֹמֹה, מִכֹּל מַלְכֵי הָאָרֶץ--לְעֹשֶׁר, וְחָכְמָה. 
<B>ב ט,כג</B> וְכֹל מַלְכֵי הָאָרֶץ, מְבַקְשִׁים אֶת-פְּנֵי שְׁלֹמֹה--לִשְׁמֹעַ, אֶת-חָכְמָתוֹ, אֲשֶׁר-נָתַן הָאֱלֹהִים, בְּלִבּוֹ. 
<B>ב ט,כד</B> וְהֵם מְבִיאִים אִישׁ מִנְחָתוֹ כְּלֵי כֶסֶף וּכְלֵי זָהָב וּשְׂלָמוֹת, נֵשֶׁק וּבְשָׂמִים, סוּסִים, וּפְרָדִים--דְּבַר-שָׁנָה, בְּשָׁנָה.  {ס} 
<B>ב ט,כה</B> וַיְהִי לִשְׁלֹמֹה אַרְבַּעַת אֲלָפִים אֻרְיוֹת סוּסִים, וּמַרְכָּבוֹת, וּשְׁנֵים-עָשָׂר אֶלֶף, פָּרָשִׁים; וַיַּנִּיחֵם בְּעָרֵי הָרֶכֶב, וְעִם-הַמֶּלֶךְ בִּירוּשָׁלִָם. 
<B>ב ט,כו</B> וַיְהִי מוֹשֵׁל, בְּכָל-הַמְּלָכִים--מִן-הַנָּהָר וְעַד-אֶרֶץ פְּלִשְׁתִּים, וְעַד גְּבוּל מִצְרָיִם. 
<B>ב ט,כז</B> וַיִּתֵּן הַמֶּלֶךְ אֶת-הַכֶּסֶף בִּירוּשָׁלִַם, כָּאֲבָנִים; וְאֵת הָאֲרָזִים, נָתַן כַּשִּׁקְמִים אֲשֶׁר-בַּשְּׁפֵלָה--לָרֹב. 
<B>ב ט,כח</B> וּמוֹצִיאִים סוּסִים מִמִּצְרַיִם לִשְׁלֹמֹה, וּמִכָּל-הָאֲרָצוֹת. 
<B>ב ט,כט</B> וּשְׁאָר דִּבְרֵי שְׁלֹמֹה, הָרִאשֹׁנִים וְהָאַחֲרוֹנִים--הֲלֹא-הֵם כְּתוּבִים, עַל-דִּבְרֵי נָתָן הַנָּבִיא, וְעַל-נְבוּאַת אֲחִיָּה הַשִּׁילוֹנִי וּבַחֲזוֹת יעדי (יֶעְדּוֹ) הַחֹזֶה, עַל-יָרָבְעָם בֶּן-נְבָט. 
<B>ב ט,ל</B> וַיִּמְלֹךְ שְׁלֹמֹה בִירוּשָׁלִַם עַל-כָּל-יִשְׂרָאֵל, אַרְבָּעִים שָׁנָה. 
<B>ב ט,לא</B> וַיִּשְׁכַּב שְׁלֹמֹה, עִם-אֲבֹתָיו, וַיִּקְבְּרֻהוּ, בְּעִיר דָּוִיד אָבִיו; וַיִּמְלֹךְ רְחַבְעָם בְּנוֹ, תַּחְתָּיו.  {פ}<BR>
<B>ב י,א</B> וַיֵּלֶךְ רְחַבְעָם, שְׁכֶמָה:  כִּי שְׁכֶם בָּאוּ כָל-יִשְׂרָאֵל, לְהַמְלִיךְ אֹתוֹ. 
<B>ב י,ב</B> וַיְהִי כִּשְׁמֹעַ יָרָבְעָם בֶּן-נְבָט, וְהוּא בְמִצְרַיִם, אֲשֶׁר בָּרַח, מִפְּנֵי שְׁלֹמֹה הַמֶּלֶךְ--וַיָּשָׁב יָרָבְעָם, מִמִּצְרָיִם. 
<B>ב י,ג</B> וַיִּשְׁלְחוּ, וַיִּקְרְאוּ-לוֹ, וַיָּבֹא יָרָבְעָם, וְכָל-יִשְׂרָאֵל; וַיְדַבְּרוּ, אֶל-רְחַבְעָם לֵאמֹר. 
<B>ב י,ד</B> אָבִיךָ, הִקְשָׁה אֶת-עֻלֵּנוּ; וְעַתָּה הָקֵל מֵעֲבוֹדַת אָבִיךָ הַקָּשָׁה, וּמֵעֻלּוֹ הַכָּבֵד אֲשֶׁר-נָתַן עָלֵינוּ--וְנַעַבְדֶךָּ. 
<B>ב י,ה</B> וַיֹּאמֶר אֲלֵהֶם, עוֹד שְׁלֹשֶׁת יָמִים--וְשׁוּבוּ אֵלָי; וַיֵּלֶךְ, הָעָם.  {ס} 
<B>ב י,ו</B> וַיִּוָּעַץ הַמֶּלֶךְ רְחַבְעָם, אֶת-הַזְּקֵנִים אֲשֶׁר-הָיוּ עֹמְדִים לִפְנֵי שְׁלֹמֹה אָבִיו, בִּהְיֹתוֹ חַי, לֵאמֹר:  אֵיךְ אַתֶּם נוֹעָצִים, לְהָשִׁיב לָעָם-הַזֶּה דָּבָר. 
<B>ב י,ז</B> וַיְדַבְּרוּ אֵלָיו לֵאמֹר, אִם-תִּהְיֶה לְטוֹב לְהָעָם הַזֶּה וּרְצִיתָם, וְדִבַּרְתָּ אֲלֵהֶם, דְּבָרִים טוֹבִים--וְהָיוּ לְךָ עֲבָדִים, כָּל-הַיָּמִים. 
<B>ב י,ח</B> וַיַּעֲזֹב אֶת-עֲצַת הַזְּקֵנִים, אֲשֶׁר יְעָצֻהוּ; וַיִּוָּעַץ, אֶת-הַיְלָדִים אֲשֶׁר גָּדְלוּ אִתּוֹ, הָעֹמְדִים, לְפָנָיו. 
<B>ב י,ט</B> וַיֹּאמֶר אֲלֵהֶם, מָה אַתֶּם נוֹעָצִים, וְנָשִׁיב דָּבָר, אֶת-הָעָם הַזֶּה:  אֲשֶׁר דִּבְּרוּ אֵלַי, לֵאמֹר, הָקֵל מִן-הָעֹל, אֲשֶׁר-נָתַן אָבִיךָ עָלֵינוּ. 
<B>ב י,י</B> וַיְדַבְּרוּ אִתּוֹ, הַיְלָדִים אֲשֶׁר גָּדְלוּ אִתּוֹ לֵאמֹר, כֹּה-תֹאמַר לָעָם אֲשֶׁר-דִּבְּרוּ אֵלֶיךָ לֵאמֹר אָבִיךָ הִכְבִּיד אֶת-עֻלֵּנוּ, וְאַתָּה הָקֵל מֵעָלֵינוּ:  כֹּה תֹּאמַר אֲלֵהֶם, קָטָנִּי עָבָה מִמָּתְנֵי אָבִי. 
<B>ב י,יא</B> וְעַתָּה, אָבִי הֶעְמִיס עֲלֵיכֶם עֹל כָּבֵד, וַאֲנִי, אֹסִיף עַל-עֻלְּכֶם:  אָבִי, יִסַּר אֶתְכֶם בַּשּׁוֹטִים, וַאֲנִי, בָּעַקְרַבִּים.  {פ}<BR>
<B>ב י,יב</B> וַיָּבֹא יָרָבְעָם וְכָל-הָעָם אֶל-רְחַבְעָם, בַּיּוֹם הַשְּׁלִשִׁי, כַּאֲשֶׁר דִּבֶּר הַמֶּלֶךְ לֵאמֹר, שׁוּבוּ אֵלַי בַּיּוֹם הַשְּׁלִשִׁי. 
<B>ב י,יג</B> וַיַּעֲנֵם הַמֶּלֶךְ, קָשָׁה; וַיַּעֲזֹב הַמֶּלֶךְ רְחַבְעָם, אֵת עֲצַת הַזְּקֵנִים. 
<B>ב י,יד</B> וַיְדַבֵּר אֲלֵהֶם, כַּעֲצַת הַיְלָדִים לֵאמֹר, אַכְבִּיד אֶת-עֻלְּכֶם, וַאֲנִי אֹסִיף עָלָיו:  אָבִי, יִסַּר אֶתְכֶם בַּשּׁוֹטִים, וַאֲנִי, בָּעַקְרַבִּים. 
<B>ב י,טו</B> וְלֹא-שָׁמַע הַמֶּלֶךְ, אֶל-הָעָם:  כִּי-הָיְתָה נְסִבָּה, מֵעִם הָאֱלֹהִים--לְמַעַן הָקִים יְהוָה אֶת-דְּבָרוֹ אֲשֶׁר דִּבֶּר בְּיַד אֲחִיָּהוּ הַשִּׁלוֹנִי, אֶל-יָרָבְעָם בֶּן-נְבָט. 
<B>ב י,טז</B> וְכָל-יִשְׂרָאֵל, כִּי לֹא-שָׁמַע הַמֶּלֶךְ לָהֶם, וַיָּשִׁיבוּ הָעָם אֶת-הַמֶּלֶךְ לֵאמֹר מַה-לָּנוּ חֵלֶק בְּדָוִיד וְלֹא-נַחֲלָה בְּבֶן-יִשַׁי אִישׁ לְאֹהָלֶיךָ יִשְׂרָאֵל, עַתָּה רְאֵה בֵיתְךָ דָּוִיד; וַיֵּלֶךְ כָּל-יִשְׂרָאֵל, לְאֹהָלָיו.  {ס} 
<B>ב י,יז</B> וּבְנֵי יִשְׂרָאֵל, הַיֹּשְׁבִים בְּעָרֵי יְהוּדָה--וַיִּמְלֹךְ עֲלֵיהֶם, רְחַבְעָם. 
<B>ב י,יח</B> וַיִּשְׁלַח הַמֶּלֶךְ רְחַבְעָם, אֶת-הֲדֹרָם אֲשֶׁר עַל-הַמַּס, וַיִּרְגְּמוּ-בוֹ בְנֵי-יִשְׂרָאֵל אֶבֶן, וַיָּמֹת;  {ס}  וְהַמֶּלֶךְ רְחַבְעָם, הִתְאַמֵּץ לַעֲלוֹת בַּמֶּרְכָּבָה, לָנוּס, יְרוּשָׁלִָם.  {ס} 
<B>ב י,יט</B> וַיִּפְשְׁעוּ יִשְׂרָאֵל בְּבֵית דָּוִיד, עַד הַיּוֹם הַזֶּה. 
<B>ב יא,א</B> וַיָּבֹא רְחַבְעָם, יְרוּשָׁלִַם, וַיַּקְהֵל אֶת-בֵּית יְהוּדָה וּבִנְיָמִן מֵאָה וּשְׁמוֹנִים אֶלֶף בָּחוּר, עֹשֵׂה מִלְחָמָה--לְהִלָּחֵם, עִם-יִשְׂרָאֵל, לְהָשִׁיב אֶת-הַמַּמְלָכָה, לִרְחַבְעָם.  {פ}<BR>
<B>ב יא,ב</B> וַיְהִי, דְּבַר-יְהוָה, אֶל-שְׁמַעְיָהוּ אִישׁ-הָאֱלֹהִים, לֵאמֹר. 
<B>ב יא,ג</B> אֱמֹר, אֶל-רְחַבְעָם בֶּן-שְׁלֹמֹה מֶלֶךְ יְהוּדָה--וְאֶל, כָּל-יִשְׂרָאֵל, בִּיהוּדָה וּבִנְיָמִן, לֵאמֹר. 
<B>ב יא,ד</B> כֹּה אָמַר יְהוָה לֹא-תַעֲלוּ וְלֹא-תִלָּחֲמוּ עִם-אֲחֵיכֶם, שׁוּבוּ אִישׁ לְבֵיתוֹ--כִּי מֵאִתִּי נִהְיָה, הַדָּבָר הַזֶּה; וַיִּשְׁמְעוּ אֶת-דִּבְרֵי יְהוָה, וַיָּשֻׁבוּ מִלֶּכֶת אֶל-יָרָבְעָם.  {פ}<BR>
<B>ב יא,ה</B> וַיֵּשֶׁב רְחַבְעָם, בִּירוּשָׁלִָם; וַיִּבֶן עָרִים לְמָצוֹר, בִּיהוּדָה. 
<B>ב יא,ו</B> וַיִּבֶן אֶת-בֵּית-לֶחֶם וְאֶת-עֵיטָם, וְאֶת-תְּקוֹעַ. 
<B>ב יא,ז</B> וְאֶת-בֵּית-צוּר וְאֶת-שׂוֹכוֹ, וְאֶת-עֲדֻלָּם. 
<B>ב יא,ח</B> וְאֶת-גַּת וְאֶת-מָרֵשָׁה, וְאֶת-זִיף. 
<B>ב יא,ט</B> וְאֶת-אֲדוֹרַיִם וְאֶת-לָכִישׁ, וְאֶת-עֲזֵקָה. 
<B>ב יא,י</B> וְאֶת-צָרְעָה, וְאֶת-אַיָּלוֹן, וְאֶת-חֶבְרוֹן, אֲשֶׁר בִּיהוּדָה וּבְבִנְיָמִן:  עָרֵי, מְצֻרוֹת. 
<B>ב יא,יא</B> וַיְחַזֵּק, אֶת-הַמְּצוּרוֹת; וַיִּתֵּן בָּהֶם נְגִידִים, וְאֹצְרוֹת מַאֲכָל וְשֶׁמֶן וָיָיִן. 
<B>ב יא,יב</B> וּבְכָל-עִיר וָעִיר צִנּוֹת וּרְמָחִים, וַיְחַזְּקֵם לְהַרְבֵּה מְאֹד; וַיְהִי-לוֹ, יְהוּדָה וּבִנְיָמִן.  {ס} 
<B>ב יא,יג</B> וְהַכֹּהֲנִים, וְהַלְוִיִּם, אֲשֶׁר, בְּכָל-יִשְׂרָאֵל--הִתְיַצְּבוּ עָלָיו, מִכָּל-גְּבוּלָם. 
<B>ב יא,יד</B> כִּי-עָזְבוּ הַלְוִיִּם, אֶת-מִגְרְשֵׁיהֶם וַאֲחֻזָּתָם, וַיֵּלְכוּ לִיהוּדָה, וְלִירוּשָׁלִָם:  כִּי-הִזְנִיחָם יָרָבְעָם וּבָנָיו, מִכַּהֵן לַיהוָה. 
<B>ב יא,טו</B> וַיַּעֲמֶד-לוֹ כֹּהֲנִים, לַבָּמוֹת וְלַשְּׂעִירִים, וְלָעֲגָלִים, אֲשֶׁר עָשָׂה. 
<B>ב יא,טז</B> וְאַחֲרֵיהֶם, מִכֹּל שִׁבְטֵי יִשְׂרָאֵל, הַנֹּתְנִים אֶת-לְבָבָם, לְבַקֵּשׁ אֶת-יְהוָה אֱלֹהֵי יִשְׂרָאֵל--בָּאוּ, יְרוּשָׁלִַם, לִזְבּוֹחַ, לַיהוָה אֱלֹהֵי אֲבוֹתֵיהֶם. 
<B>ב יא,יז</B> וַיְחַזְּקוּ אֶת-מַלְכוּת יְהוּדָה, וַיְאַמְּצוּ אֶת-רְחַבְעָם בֶּן-שְׁלֹמֹה לְשָׁנִים שָׁלוֹשׁ:  כִּי הָלְכוּ, בְּדֶרֶךְ דָּוִיד וּשְׁלֹמֹה--לְשָׁנִים שָׁלוֹשׁ. 
<B>ב יא,יח</B> וַיִּקַּח-לוֹ רְחַבְעָם, אִשָּׁה--אֶת-מָחֲלַת, בן- (בַּת-) יְרִימוֹת בֶּן-דָּוִיד:  אֲבִיהַיִל, בַּת-אֱלִיאָב בֶּן-יִשָׁי. 
<B>ב יא,יט</B> וַתֵּלֶד לוֹ, בָּנִים--אֶת-יְעוּשׁ וְאֶת-שְׁמַרְיָה, וְאֶת-זָהַם. 
<B>ב יא,כ</B> וְאַחֲרֶיהָ לָקַח, אֶת-מַעֲכָה בַּת-אַבְשָׁלוֹם; וַתֵּלֶד לוֹ, אֶת-אֲבִיָּה וְאֶת-עַתַּי, וְאֶת-זִיזָא, וְאֶת-שְׁלֹמִית. 
<B>ב יא,כא</B> וַיֶּאֱהַב רְחַבְעָם אֶת-מַעֲכָה בַת-אַבְשָׁלוֹם, מִכָּל-נָשָׁיו וּפִילַגְשָׁיו--כִּי נָשִׁים שְׁמוֹנֶה-עֶשְׂרֵה נָשָׂא, וּפִילַגְשִׁים שִׁשִּׁים; וַיּוֹלֶד, עֶשְׂרִים וּשְׁמוֹנָה בָּנִים--וְשִׁשִּׁים בָּנוֹת. 
<B>ב יא,כב</B> וַיַּעֲמֵד לָרֹאשׁ רְחַבְעָם אֶת-אֲבִיָּה בֶן-מַעֲכָה, לְנָגִיד בְּאֶחָיו--כִּי, לְהַמְלִיכוֹ. 
<B>ב יא,כג</B> וַיָּבֶן וַיִּפְרֹץ מִכָּל-בָּנָיו לְכָל-אַרְצוֹת יְהוּדָה וּבִנְיָמִן, לְכֹל עָרֵי הַמְּצֻרוֹת, וַיִּתֵּן לָהֶם הַמָּזוֹן, לָרֹב; וַיִּשְׁאַל, הֲמוֹן נָשִׁים. 
<B>ב יב,א</B> וַיְהִי, כְּהָכִין מַלְכוּת רְחַבְעָם וּכְחֶזְקָתוֹ, עָזַב, אֶת-תּוֹרַת יְהוָה; וְכָל-יִשְׂרָאֵל, עִמּוֹ.  {פ}<BR>
<B>ב יב,ב</B> וַיְהִי בַּשָּׁנָה הַחֲמִישִׁית, לַמֶּלֶךְ רְחַבְעָם, עָלָה שִׁישַׁק מֶלֶךְ-מִצְרַיִם, עַל-יְרוּשָׁלִָם:  כִּי מָעֲלוּ, בַּיהוָה. 
<B>ב יב,ג</B> בְּאֶלֶף וּמָאתַיִם רֶכֶב, וּבְשִׁשִּׁים אֶלֶף פָּרָשִׁים; וְאֵין מִסְפָּר, לָעָם אֲשֶׁר-בָּאוּ עִמּוֹ מִמִּצְרַיִם--לוּבִים סֻכִּיִּים, וְכוּשִׁים. 
<B>ב יב,ד</B> וַיִּלְכֹּד אֶת-עָרֵי הַמְּצֻרוֹת, אֲשֶׁר לִיהוּדָה; וַיָּבֹא, עַד-יְרוּשָׁלִָם.  {ס} 
<B>ב יב,ה</B> וּשְׁמַעְיָה הַנָּבִיא, בָּא אֶל-רְחַבְעָם, וְשָׂרֵי יְהוּדָה, אֲשֶׁר-נֶאֶסְפוּ אֶל-יְרוּשָׁלִַם מִפְּנֵי שִׁישָׁק; וַיֹּאמֶר לָהֶם כֹּה-אָמַר יְהוָה, אַתֶּם עֲזַבְתֶּם אֹתִי, וְאַף-אֲנִי עָזַבְתִּי אֶתְכֶם, בְּיַד-שִׁישָׁק. 
<B>ב יב,ו</B> וַיִּכָּנְעוּ שָׂרֵי-יִשְׂרָאֵל, וְהַמֶּלֶךְ; וַיֹּאמְרוּ, צַדִּיק יְהוָה. 
<B>ב יב,ז</B> וּבִרְאוֹת יְהוָה כִּי נִכְנָעוּ, הָיָה דְבַר-יְהוָה אֶל-שְׁמַעְיָה לֵאמֹר נִכְנְעוּ לֹא אַשְׁחִיתֵם; וְנָתַתִּי לָהֶם כִּמְעַט לִפְלֵיטָה, וְלֹא-תִתַּךְ חֲמָתִי בִּירוּשָׁלִַם בְּיַד-שִׁישָׁק. 
<B>ב יב,ח</B> כִּי יִהְיוּ-לוֹ, לַעֲבָדִים; וְיֵדְעוּ, עֲבוֹדָתִי, וַעֲבוֹדַת, מַמְלְכוֹת הָאֲרָצוֹת.  {ס} 
<B>ב יב,ט</B> וַיַּעַל שִׁישַׁק מֶלֶךְ-מִצְרַיִם, עַל-יְרוּשָׁלִַם, וַיִּקַּח אֶת-אֹצְרוֹת בֵּית-יְהוָה וְאֶת-אֹצְרוֹת בֵּית הַמֶּלֶךְ, אֶת-הַכֹּל לָקָח; וַיִּקַּח אֶת-מָגִנֵּי הַזָּהָב, אֲשֶׁר עָשָׂה שְׁלֹמֹה. 
<B>ב יב,י</B> וַיַּעַשׂ הַמֶּלֶךְ רְחַבְעָם תַּחְתֵּיהֶם, מָגִנֵּי נְחֹשֶׁת; וְהִפְקִיד, עַל-יַד שָׂרֵי הָרָצִים, הַשֹּׁמְרִים, פֶּתַח בֵּית הַמֶּלֶךְ. 
<B>ב יב,יא</B> וַיְהִי מִדֵּי-בוֹא הַמֶּלֶךְ, בֵּית יְהוָה, בָּאוּ הָרָצִים וּנְשָׂאוּם, וֶהֱשִׁבוּם אֶל-תָּא הָרָצִים. 
<B>ב יב,יב</B> וּבְהִכָּנְעוֹ, שָׁב מִמֶּנּוּ אַף-יְהוָה, וְלֹא לְהַשְׁחִית, לְכָלָה; וְגַם, בִּיהוּדָה, הָיָה, דְּבָרִים טוֹבִים.  {ס} 
<B>ב יב,יג</B> וַיִּתְחַזֵּק הַמֶּלֶךְ רְחַבְעָם, בִּירוּשָׁלִַם--וַיִּמְלֹךְ:  כִּי בֶן-אַרְבָּעִים וְאַחַת שָׁנָה רְחַבְעָם בְּמָלְכוֹ וּשְׁבַע עֶשְׂרֵה שָׁנָה מָלַךְ בִּירוּשָׁלִַם, הָעִיר אֲשֶׁר-בָּחַר יְהוָה לָשׂוּם אֶת-שְׁמוֹ שָׁם מִכֹּל שִׁבְטֵי יִשְׂרָאֵל, וְשֵׁם אִמּוֹ, נַעֲמָה הָעַמֹּנִית. 
<B>ב יב,יד</B> וַיַּעַשׂ, הָרָע:  כִּי לֹא הֵכִין לִבּוֹ, לִדְרוֹשׁ אֶת-יְהוָה.  {ס} 
<B>ב יב,טו</B> וְדִבְרֵי רְחַבְעָם, הָרִאשֹׁנִים וְהָאַחֲרוֹנִים--הֲלֹא-הֵם כְּתוּבִים בְּדִבְרֵי שְׁמַעְיָה הַנָּבִיא וְעִדּוֹ הַחֹזֶה, לְהִתְיַחֵשׂ; וּמִלְחֲמוֹת רְחַבְעָם וְיָרָבְעָם, כָּל-הַיָּמִים. 
<B>ב יב,טז</B> וַיִּשְׁכַּב רְחַבְעָם עִם-אֲבֹתָיו, וַיִּקָּבֵר בְּעִיר דָּוִיד; וַיִּמְלֹךְ אֲבִיָּה בְנוֹ, תַּחְתָּיו.  {פ}<BR>
<B>ב יג,א</B> בִּשְׁנַת שְׁמוֹנֶה עֶשְׂרֵה, לַמֶּלֶךְ יָרָבְעָם; וַיִּמְלֹךְ אֲבִיָּה, עַל-יְהוּדָה. 
<B>ב יג,ב</B> שָׁלוֹשׁ שָׁנִים, מָלַךְ בִּירוּשָׁלִַם, וְשֵׁם אִמּוֹ, מִיכָיָהוּ בַת-אוּרִיאֵל מִן-גִּבְעָה; וּמִלְחָמָה הָיְתָה בֵּין אֲבִיָּה, וּבֵין יָרָבְעָם. 
<B>ב יג,ג</B> וַיֶּאְסֹר אֲבִיָּה אֶת-הַמִּלְחָמָה, בְּחַיִל גִּבּוֹרֵי מִלְחָמָה, אַרְבַּע-מֵאוֹת אֶלֶף, אִישׁ בָּחוּר;  {ס}  וְיָרָבְעָם, עָרַךְ עִמּוֹ מִלְחָמָה, בִּשְׁמוֹנֶה מֵאוֹת אֶלֶף אִישׁ בָּחוּר, גִּבּוֹר חָיִל.  {ס} 
<B>ב יג,ד</B> וַיָּקָם אֲבִיָּה, מֵעַל לְהַר צְמָרַיִם, אֲשֶׁר, בְּהַר אֶפְרָיִם; וַיֹּאמֶר, שְׁמָעוּנִי יָרָבְעָם וְכָל-יִשְׂרָאֵל. 
<B>ב יג,ה</B> הֲלֹא לָכֶם, לָדַעַת, כִּי יְהוָה אֱלֹהֵי יִשְׂרָאֵל נָתַן מַמְלָכָה לְדָוִיד עַל-יִשְׂרָאֵל, לְעוֹלָם:  לוֹ וּלְבָנָיו, בְּרִית מֶלַח.  {פ}<BR>
<B>ב יג,ו</B> וַיָּקָם יָרָבְעָם בֶּן-נְבָט, עֶבֶד שְׁלֹמֹה בֶן-דָּוִיד; וַיִּמְרֹד, עַל-אֲדֹנָיו. 
<B>ב יג,ז</B> וַיִּקָּבְצוּ עָלָיו, אֲנָשִׁים רֵקִים בְּנֵי בְלִיַּעַל, וַיִּתְאַמְּצוּ, עַל-רְחַבְעָם בֶּן-שְׁלֹמֹה; וּרְחַבְעָם, הָיָה נַעַר וְרַךְ-לֵבָב, וְלֹא הִתְחַזַּק, לִפְנֵיהֶם. 
<B>ב יג,ח</B> וְעַתָּה אַתֶּם אֹמְרִים, לְהִתְחַזֵּק לִפְנֵי מַמְלֶכֶת יְהוָה, בְּיַד, בְּנֵי דָוִיד; וְאַתֶּם, הָמוֹן רָב, וְעִמָּכֶם עֶגְלֵי זָהָב, אֲשֶׁר עָשָׂה לָכֶם יָרָבְעָם לֵאלֹהִים. 
<B>ב יג,ט</B> הֲלֹא הִדַּחְתֶּם אֶת-כֹּהֲנֵי יְהוָה, אֶת-בְּנֵי אַהֲרֹן וְהַלְוִיִּם; וַתַּעֲשׂוּ לָכֶם כֹּהֲנִים, כְּעַמֵּי הָאֲרָצוֹת--כָּל-הַבָּא לְמַלֵּא יָדוֹ בְּפַר בֶּן-בָּקָר וְאֵילִם שִׁבְעָה, וְהָיָה כֹהֵן לְלֹא אֱלֹהִים.  {ס} 
<B>ב יג,י</B> וַאֲנַחְנוּ יְהוָה אֱלֹהֵינוּ, וְלֹא עֲזַבְנֻהוּ; וְכֹהֲנִים מְשָׁרְתִים לַיהוָה, בְּנֵי אַהֲרֹן, וְהַלְוִיִּם, בַּמְלָאכֶת. 
<B>ב יג,יא</B> וּמַקְטִרִים לַיהוָה עֹלוֹת בַּבֹּקֶר-בַּבֹּקֶר וּבָעֶרֶב-בָּעֶרֶב וּקְטֹרֶת-סַמִּים וּמַעֲרֶכֶת לֶחֶם עַל-הַשֻּׁלְחָן הַטָּהוֹר, וּמְנוֹרַת הַזָּהָב וְנֵרֹתֶיהָ לְבָעֵר בָּעֶרֶב בָּעֶרֶב--כִּי-שֹׁמְרִים אֲנַחְנוּ, אֶת-מִשְׁמֶרֶת יְהוָה אֱלֹהֵינוּ; וְאַתֶּם, עֲזַבְתֶּם אֹתוֹ. 
<B>ב יג,יב</B> וְהִנֵּה עִמָּנוּ בָרֹאשׁ הָאֱלֹהִים וְכֹהֲנָיו, וַחֲצֹצְרוֹת הַתְּרוּעָה--לְהָרִיעַ עֲלֵיכֶם; בְּנֵי יִשְׂרָאֵל, אַל-תִּלָּחֲמוּ עִם-יְהוָה אֱלֹהֵי-אֲבֹתֵיכֶם--כִּי-לֹא תַצְלִיחוּ. 
<B>ב יג,יג</B> וְיָרָבְעָם, הֵסֵב אֶת-הַמַּאְרָב, לָבוֹא, מֵאַחֲרֵיהֶם; וַיִּהְיוּ לִפְנֵי יְהוּדָה, וְהַמַּאְרָב מֵאַחֲרֵיהֶם. 
<B>ב יג,יד</B> וַיִּפְנוּ יְהוּדָה, וְהִנֵּה לָהֶם הַמִּלְחָמָה פָּנִים וְאָחוֹר, וַיִּצְעֲקוּ, לַיהוָה; וְהַכֹּהֲנִים, מחצצרים (מַחְצְרִים) בַּחֲצֹצְרוֹת. 
<B>ב יג,טו</B> וַיָּרִיעוּ, אִישׁ יְהוּדָה; וַיְהִי, בְּהָרִיעַ אִישׁ יְהוּדָה, וְהָאֱלֹהִים נָגַף אֶת-יָרָבְעָם וְכָל-יִשְׂרָאֵל, לִפְנֵי אֲבִיָּה וִיהוּדָה. 
<B>ב יג,טז</B> וַיָּנוּסוּ בְנֵי-יִשְׂרָאֵל, מִפְּנֵי יְהוּדָה; וַיִּתְּנֵם אֱלֹהִים, בְּיָדָם. 
<B>ב יג,יז</B> וַיַּכּוּ בָהֶם אֲבִיָּה וְעַמּוֹ, מַכָּה רַבָּה; וַיִּפְּלוּ חֲלָלִים מִיִּשְׂרָאֵל, חֲמֵשׁ-מֵאוֹת אֶלֶף אִישׁ בָּחוּר. 
<B>ב יג,יח</B> וַיִּכָּנְעוּ בְנֵי-יִשְׂרָאֵל, בָּעֵת הַהִיא; וַיֶּאֶמְצוּ, בְּנֵי יְהוּדָה, כִּי נִשְׁעֲנוּ, עַל-יְהוָה אֱלֹהֵי אֲבוֹתֵיהֶם. 
<B>ב יג,יט</B> וַיִּרְדֹּף אֲבִיָּה, אַחֲרֵי יָרָבְעָם, וַיִּלְכֹּד מִמֶּנּוּ עָרִים, אֶת-בֵּית-אֵל וְאֶת-בְּנוֹתֶיהָ וְאֶת-יְשָׁנָה וְאֶת-בְּנוֹתֶיהָ; וְאֶת-עפרון (עֶפְרַיִן), וּבְנֹתֶיהָ. 
<B>ב יג,כ</B> וְלֹא-עָצַר כֹּחַ-יָרָבְעָם עוֹד, בִּימֵי אֲבִיָּהוּ; וַיִּגְּפֵהוּ יְהוָה, וַיָּמֹת.  {פ}<BR>
<B>ב יג,כא</B> וַיִּתְחַזֵּק אֲבִיָּהוּ--וַיִּשָּׂא-לוֹ, נָשִׁים אַרְבַּע עֶשְׂרֵה; וַיּוֹלֶד, עֶשְׂרִים וּשְׁנַיִם בָּנִים, וְשֵׁשׁ עֶשְׂרֵה, בָּנוֹת. 
<B>ב יג,כב</B> וְיֶתֶר דִּבְרֵי אֲבִיָּה, וּדְרָכָיו וּדְבָרָיו--כְּתוּבִים, בְּמִדְרַשׁ הַנָּבִיא עִדּוֹ. 
<B>ב יג,כג</B> וַיִּשְׁכַּב אֲבִיָּה עִם-אֲבֹתָיו, וַיִּקְבְּרוּ אֹתוֹ בְּעִיר דָּוִיד, וַיִּמְלֹךְ אָסָא בְנוֹ, תַּחְתָּיו; בְּיָמָיו שָׁקְטָה הָאָרֶץ, עֶשֶׂר שָׁנִים.  {פ}<BR>
<B>ב יד,א</B> וַיַּעַשׂ אָסָא הַטּוֹב וְהַיָּשָׁר, בְּעֵינֵי יְהוָה אֱלֹהָיו. 
<B>ב יד,ב</B> וַיָּסַר אֶת-מִזְבְּחוֹת הַנֵּכָר, וְהַבָּמוֹת; וַיְשַׁבֵּר, אֶת-הַמַּצֵּבוֹת, וַיְגַדַּע, אֶת-הָאֲשֵׁרִים. 
<B>ב יד,ג</B> וַיֹּאמֶר, לִיהוּדָה, לִדְרוֹשׁ, אֶת-יְהוָה אֱלֹהֵי אֲבוֹתֵיהֶם--וְלַעֲשׂוֹת, הַתּוֹרָה וְהַמִּצְוָה. 
<B>ב יד,ד</B> וַיָּסַר מִכָּל-עָרֵי יְהוּדָה, אֶת-הַבָּמוֹת וְאֶת-הַחַמָּנִים; וַתִּשְׁקֹט הַמַּמְלָכָה, לְפָנָיו. 
<B>ב יד,ה</B> וַיִּבֶן עָרֵי מְצוּרָה, בִּיהוּדָה:  כִּי-שָׁקְטָה הָאָרֶץ, וְאֵין-עִמּוֹ מִלְחָמָה בַּשָּׁנִים הָאֵלֶּה--כִּי-הֵנִיחַ יְהוָה, לוֹ. 
<B>ב יד,ו</B> וַיֹּאמֶר לִיהוּדָה נִבְנֶה אֶת-הֶעָרִים הָאֵלֶּה, וְנָסֵב חוֹמָה וּמִגְדָּלִים דְּלָתַיִם וּבְרִיחִים, עוֹדֶנּוּ הָאָרֶץ לְפָנֵינוּ כִּי דָרַשְׁנוּ אֶת-יְהוָה אֱלֹהֵינוּ, דָּרַשְׁנוּ וַיָּנַח לָנוּ מִסָּבִיב; וַיִּבְנוּ, וַיַּצְלִיחוּ.  {פ}<BR>
<B>ב יד,ז</B> וַיְהִי לְאָסָא, חַיִל נֹשֵׂא צִנָּה וָרֹמַח, מִיהוּדָה שְׁלֹשׁ מֵאוֹת אֶלֶף,  {ס}  וּמִבִּנְיָמִן נֹשְׂאֵי מָגֵן וְדֹרְכֵי קֶשֶׁת מָאתַיִם וּשְׁמוֹנִים אָלֶף:  כָּל-אֵלֶּה, גִּבּוֹרֵי חָיִל. 
<B>ב יד,ח</B> וַיֵּצֵא אֲלֵיהֶם זֶרַח הַכּוּשִׁי, בְּחַיִל אֶלֶף אֲלָפִים, וּמַרְכָּבוֹת, שְׁלֹשׁ מֵאוֹת; וַיָּבֹא, עַד-מָרֵשָׁה. 
<B>ב יד,ט</B> וַיֵּצֵא אָסָא, לְפָנָיו; וַיַּעַרְכוּ, מִלְחָמָה, בְּגֵיא צְפַתָה, לְמָרֵשָׁה. 
<B>ב יד,י</B> וַיִּקְרָא אָסָא אֶל-יְהוָה אֱלֹהָיו, וַיֹּאמַר, יְהוָה אֵין-עִמְּךָ לַעְזֹר בֵּין רַב לְאֵין כֹּחַ, עָזְרֵנוּ יְהוָה אֱלֹהֵינוּ כִּי-עָלֶיךָ נִשְׁעַנּוּ וּבְשִׁמְךָ בָאנוּ עַל-הֶהָמוֹן הַזֶּה:  יְהוָה אֱלֹהֵינוּ אַתָּה, אַל-יַעְצֹר עִמְּךָ אֱנוֹשׁ.  {ס} 
<B>ב יד,יא</B> וַיִּגֹּף יְהוָה אֶת-הַכּוּשִׁים, לִפְנֵי אָסָא וְלִפְנֵי יְהוּדָה; וַיָּנֻסוּ, הַכּוּשִׁים. 
<B>ב יד,יב</B> וַיִּרְדְּפֵם אָסָא וְהָעָם אֲשֶׁר-עִמּוֹ, עַד-לִגְרָר, וַיִּפֹּל מִכּוּשִׁים לְאֵין לָהֶם מִחְיָה, כִּי-נִשְׁבְּרוּ לִפְנֵי-יְהוָה וְלִפְנֵי מַחֲנֵהוּ; וַיִּשְׂאוּ שָׁלָל, הַרְבֵּה מְאֹד. 
<B>ב יד,יג</B> וַיַּכּוּ, אֵת כָּל-הֶעָרִים סְבִיבוֹת גְּרָר--כִּי-הָיָה פַחַד-יְהוָה, עֲלֵיהֶם; וַיָּבֹזּוּ, אֶת-כָּל-הֶעָרִים, כִּי-בִזָּה רַבָּה, הָיְתָה בָהֶם. 
<B>ב יד,יד</B> וְגַם-אָהֳלֵי מִקְנֶה, הִכּוּ; וַיִּשְׁבּוּ צֹאן לָרֹב וּגְמַלִּים, וַיָּשֻׁבוּ יְרוּשָׁלִָם.  {ס} 
<B>ב טו,א</B> וַעֲזַרְיָהוּ, בֶּן-עוֹדֵד, הָיְתָה עָלָיו, רוּחַ אֱלֹהִים. 
<B>ב טו,ב</B> וַיֵּצֵא, לִפְנֵי אָסָא, וַיֹּאמֶר לוֹ, שְׁמָעוּנִי אָסָא וְכָל-יְהוּדָה וּבִנְיָמִן:  יְהוָה עִמָּכֶם, בִּהְיוֹתְכֶם עִמּוֹ, וְאִם-תִּדְרְשֻׁהוּ יִמָּצֵא לָכֶם, וְאִם-תַּעַזְבֻהוּ יַעֲזֹב אֶתְכֶם.  {ס} 
<B>ב טו,ג</B> וְיָמִים רַבִּים, לְיִשְׂרָאֵל:  לְלֹא אֱלֹהֵי אֱמֶת, וּלְלֹא כֹּהֵן מוֹרֶה--וּלְלֹא תוֹרָה. 
<B>ב טו,ד</B> וַיָּשָׁב, בַּצַּר-לוֹ, עַל-יְהוָה, אֱלֹהֵי יִשְׂרָאֵל; וַיְבַקְשֻׁהוּ, וַיִּמָּצֵא לָהֶם. 
<B>ב טו,ה</B> וּבָעִתִּים הָהֵם, אֵין שָׁלוֹם לַיּוֹצֵא וְלַבָּא:  כִּי מְהוּמֹת רַבּוֹת, עַל כָּל-יֹשְׁבֵי הָאֲרָצוֹת. 
<B>ב טו,ו</B> וְכֻתְּתוּ גוֹי-בְּגוֹי, וְעִיר בְּעִיר:  כִּי-אֱלֹהִים הֲמָמָם, בְּכָל-צָרָה. 
<B>ב טו,ז</B> וְאַתֶּם חִזְקוּ, וְאַל-יִרְפּוּ יְדֵיכֶם:  כִּי יֵשׁ שָׂכָר, לִפְעֻלַּתְכֶם.  {ס} 
<B>ב טו,ח</B> וְכִשְׁמֹעַ אָסָא הַדְּבָרִים הָאֵלֶּה, וְהַנְּבוּאָה עֹדֵד הַנָּבִיא, הִתְחַזַּק וַיַּעֲבֵר הַשִּׁקּוּצִים מִכָּל-אֶרֶץ יְהוּדָה וּבִנְיָמִן, וּמִן-הֶעָרִים אֲשֶׁר לָכַד מֵהַר אֶפְרָיִם; וַיְחַדֵּשׁ, אֶת-מִזְבַּח יְהוָה, אֲשֶׁר, לִפְנֵי אוּלָם יְהוָה. 
<B>ב טו,ט</B> וַיִּקְבֹּץ, אֶת-כָּל-יְהוּדָה וּבִנְיָמִן, וְהַגָּרִים עִמָּהֶם, מֵאֶפְרַיִם וּמְנַשֶּׁה וּמִשִּׁמְעוֹן:  כִּי-נָפְלוּ עָלָיו מִיִּשְׂרָאֵל, לָרֹב, בִּרְאֹתָם, כִּי-יְהוָה אֱלֹהָיו עִמּוֹ.  {פ}<BR>
<B>ב טו,י</B> וַיִּקָּבְצוּ יְרוּשָׁלִַם, בַּחֹדֶשׁ הַשְּׁלִשִׁי, לִשְׁנַת חֲמֵשׁ-עֶשְׂרֵה, לְמַלְכוּת אָסָא. 
<B>ב טו,יא</B> וַיִּזְבְּחוּ לַיהוָה בַּיּוֹם הַהוּא, מִן-הַשָּׁלָל הֵבִיאוּ:  בָּקָר שְׁבַע מֵאוֹת, וְצֹאן שִׁבְעַת אֲלָפִים. 
<B>ב טו,יב</B> וַיָּבֹאוּ בַבְּרִית--לִדְרוֹשׁ, אֶת-יְהוָה אֱלֹהֵי אֲבוֹתֵיהֶם:  בְּכָל-לְבָבָם, וּבְכָל-נַפְשָׁם. 
<B>ב טו,יג</B> וְכֹל אֲשֶׁר לֹא-יִדְרֹשׁ לַיהוָה אֱלֹהֵי-יִשְׂרָאֵל, יוּמָת--לְמִן-קָטֹן, וְעַד-גָּדוֹל, לְמֵאִישׁ, וְעַד-אִשָּׁה. 
<B>ב טו,יד</B> וַיִּשָּׁבְעוּ, לַיהוָה, בְּקוֹל גָּדוֹל, וּבִתְרוּעָה--וּבַחֲצֹצְרוֹת, וּבְשׁוֹפָרוֹת. 
<B>ב טו,טו</B> וַיִּשְׂמְחוּ כָל-יְהוּדָה עַל-הַשְּׁבוּעָה, כִּי בְכָל-לְבָבָם נִשְׁבָּעוּ, וּבְכָל-רְצוֹנָם בִּקְשֻׁהוּ, וַיִּמָּצֵא לָהֶם; וַיָּנַח יְהוָה לָהֶם, מִסָּבִיב. 
<B>ב טו,טז</B> וְגַם-מַעֲכָה אֵם אָסָא הַמֶּלֶךְ, הֱסִירָהּ מִגְּבִירָה, אֲשֶׁר-עָשְׂתָה לַאֲשֵׁרָה, מִפְלָצֶת; וַיִּכְרֹת אָסָא, אֶת-מִפְלַצְתָּהּ, וַיָּדֶק, וַיִּשְׂרֹף בְּנַחַל קִדְרוֹן. 
<B>ב טו,יז</B> וְהַבָּמוֹת--לֹא-סָרוּ, מִיִּשְׂרָאֵל:  רַק לְבַב-אָסָא הָיָה שָׁלֵם, כָּל-יָמָיו. 
<B>ב טו,יח</B> וַיָּבֵא אֶת-קָדְשֵׁי אָבִיו, וְקָדָשָׁיו--בֵּית הָאֱלֹהִים:  כֶּסֶף וְזָהָב, וְכֵלִים. 
<B>ב טו,יט</B> וּמִלְחָמָה, לֹא הָיָתָה, עַד שְׁנַת-שְׁלֹשִׁים וְחָמֵשׁ, לְמַלְכוּת אָסָא.  {פ}<BR>
<B>ב טז,א</B> בִּשְׁנַת שְׁלֹשִׁים וָשֵׁשׁ, לְמַלְכוּת אָסָא, עָלָה בַּעְשָׁא מֶלֶךְ-יִשְׂרָאֵל עַל-יְהוּדָה, וַיִּבֶן אֶת-הָרָמָה--לְבִלְתִּי, תֵּת יוֹצֵא וָבָא, לְאָסָא, מֶלֶךְ יְהוּדָה. 
<B>ב טז,ב</B> וַיֹּצֵא אָסָא כֶּסֶף וְזָהָב, מֵאֹצְרוֹת בֵּית יְהוָה--וּבֵית הַמֶּלֶךְ; וַיִּשְׁלַח, אֶל-בֶּן-הֲדַד מֶלֶךְ אֲרָם, הַיּוֹשֵׁב בְּדַרְמֶשֶׂק, לֵאמֹר. 
<B>ב טז,ג</B> בְּרִית בֵּינִי וּבֵינֶךָ, וּבֵין אָבִי וּבֵין אָבִיךָ:  הִנֵּה שָׁלַחְתִּי לְךָ, כֶּסֶף וְזָהָב--לֵךְ הָפֵר בְּרִיתְךָ אֶת-בַּעְשָׁא מֶלֶךְ יִשְׂרָאֵל, וְיַעֲלֶה מֵעָלָי. 
<B>ב טז,ד</B> וַיִּשְׁמַע בֶּן-הֲדַד אֶל-הַמֶּלֶךְ אָסָא, וַיִּשְׁלַח אֶת-שָׂרֵי הַחֲיָלִים אֲשֶׁר-לוֹ אֶל-עָרֵי יִשְׂרָאֵל, וַיַּכּוּ אֶת-עִיּוֹן וְאֶת-דָּן, וְאֵת אָבֵל מָיִם; וְאֵת כָּל-מִסְכְּנוֹת, עָרֵי נַפְתָּלִי. 
<B>ב טז,ה</B> וַיְהִי, כִּשְׁמֹעַ בַּעְשָׁא, וַיֶּחְדַּל, מִבְּנוֹת אֶת-הָרָמָה; וַיַּשְׁבֵּת, אֶת-מְלַאכְתּוֹ.  {ס} 
<B>ב טז,ו</B> וְאָסָא הַמֶּלֶךְ, לָקַח אֶת-כָּל-יְהוּדָה, וַיִּשְׂאוּ אֶת-אַבְנֵי הָרָמָה וְאֶת-עֵצֶיהָ, אֲשֶׁר בָּנָה בַּעְשָׁא; וַיִּבֶן בָּהֶם, אֶת-גֶּבַע וְאֶת-הַמִּצְפָּה.  {ס} 
<B>ב טז,ז</B> וּבָעֵת הַהִיא, בָּא חֲנָנִי הָרֹאֶה, אֶל-אָסָא, מֶלֶךְ יְהוּדָה; וַיֹּאמֶר אֵלָיו, בְּהִשָּׁעֶנְךָ עַל-מֶלֶךְ אֲרָם וְלֹא נִשְׁעַנְתָּ עַל-יְהוָה אֱלֹהֶיךָ, עַל-כֵּן נִמְלַט חֵיל מֶלֶךְ-אֲרָם, מִיָּדֶךָ. 
<B>ב טז,ח</B> הֲלֹא הַכּוּשִׁים וְהַלּוּבִים, הָיוּ לְחַיִל לָרֹב לְרֶכֶב וּלְפָרָשִׁים--לְהַרְבֵּה מְאֹד; וּבְהִשָּׁעֶנְךָ עַל-יְהוָה, נְתָנָם בְּיָדֶךָ. 
<B>ב טז,ט</B> כִּי יְהוָה, עֵינָיו מְשֹׁטְטוֹת בְּכָל-הָאָרֶץ לְהִתְחַזֵּק עִם-לְבָבָם שָׁלֵם אֵלָיו--נִסְכַּלְתָּ עַל-זֹאת:  כִּי מֵעַתָּה, יֵשׁ עִמְּךָ מִלְחָמוֹת. 
<B>ב טז,י</B> וַיִּכְעַס אָסָא אֶל-הָרֹאֶה, וַיִּתְּנֵהוּ בֵּית הַמַּהְפֶּכֶת--כִּי-בְזַעַף עִמּוֹ, עַל-זֹאת; וַיְרַצֵּץ אָסָא מִן-הָעָם, בָּעֵת הַהִיא. 
<B>ב טז,יא</B> וְהִנֵּה דִּבְרֵי אָסָא, הָרִאשׁוֹנִים וְהָאַחֲרוֹנִים--הִנָּם כְּתוּבִים עַל-סֵפֶר הַמְּלָכִים, לִיהוּדָה וְיִשְׂרָאֵל. 
<B>ב טז,יב</B> וַיֶּחֱלֶא אָסָא בִּשְׁנַת שְׁלוֹשִׁים וָתֵשַׁע לְמַלְכוּתוֹ בְּרַגְלָיו, עַד-לְמַעְלָה חָלְיוֹ; וְגַם-בְּחָלְיוֹ לֹא-דָרַשׁ אֶת-יְהוָה, כִּי בָּרֹפְאִים. 
<B>ב טז,יג</B> וַיִּשְׁכַּב אָסָא, עִם-אֲבֹתָיו; וַיָּמָת, בִּשְׁנַת אַרְבָּעִים וְאַחַת לְמָלְכוֹ. 
<B>ב טז,יד</B> וַיִּקְבְּרֻהוּ בְקִבְרֹתָיו, אֲשֶׁר כָּרָה-לוֹ בְּעִיר דָּוִיד, וַיַּשְׁכִּיבֻהוּ בַּמִּשְׁכָּב אֲשֶׁר מִלֵּא בְּשָׂמִים וּזְנִים, מְרֻקָּחִים בְּמִרְקַחַת מַעֲשֶׂה; וַיִּשְׂרְפוּ-לוֹ שְׂרֵפָה, גְּדוֹלָה עַד-לִמְאֹד.  {פ}<BR>
<B>ב יז,א</B> וַיִּמְלֹךְ יְהוֹשָׁפָט בְּנוֹ, תַּחְתָּיו; וַיִּתְחַזֵּק, עַל-יִשְׂרָאֵל. 
<B>ב יז,ב</B> וַיִּתֶּן-חַיִל--בְּכָל-עָרֵי יְהוּדָה, הַבְּצֻרוֹת; וַיִּתֵּן נְצִיבִים, בְּאֶרֶץ יְהוּדָה, וּבְעָרֵי אֶפְרַיִם, אֲשֶׁר לָכַד אָסָא אָבִיו. 
<B>ב יז,ג</B> וַיְהִי יְהוָה, עִם-יְהוֹשָׁפָט:  כִּי הָלַךְ, בְּדַרְכֵי דָּוִיד אָבִיו הָרִאשֹׁנִים, וְלֹא דָרַשׁ, לַבְּעָלִים. 
<B>ב יז,ד</B> כִּי לֵאלֹהֵי אָבִיו, דָּרָשׁ, וּבְמִצְותָיו, הָלָךְ; וְלֹא, כְּמַעֲשֵׂה יִשְׂרָאֵל. 
<B>ב יז,ה</B> וַיָּכֶן יְהוָה אֶת-הַמַּמְלָכָה בְּיָדוֹ, וַיִּתְּנוּ כָל-יְהוּדָה מִנְחָה לִיהוֹשָׁפָט; וַיְהִי-לוֹ עֹשֶׁר-וְכָבוֹד, לָרֹב. 
<B>ב יז,ו</B> וַיִּגְבַּהּ לִבּוֹ, בְּדַרְכֵי יְהוָה; וְעוֹד, הֵסִיר אֶת-הַבָּמוֹת וְאֶת-הָאֲשֵׁרִים--מִיהוּדָה.  {פ}<BR>
<B>ב יז,ז</B> וּבִשְׁנַת שָׁלוֹשׁ לְמָלְכוֹ, שָׁלַח לְשָׂרָיו לְבֶן-חַיִל וּלְעֹבַדְיָה וְלִזְכַרְיָה, וְלִנְתַנְאֵל, וּלְמִיכָיָהוּ--לְלַמֵּד, בְּעָרֵי יְהוּדָה. 
<B>ב יז,ח</B> וְעִמָּהֶם הַלְוִיִּם, שְׁמַעְיָהוּ וּנְתַנְיָהוּ וּזְבַדְיָהוּ וַעֲשָׂהאֵל ושמרימות (וּשְׁמִירָמוֹת) וִיהוֹנָתָן וַאֲדֹנִיָּהוּ וְטוֹבִיָּהוּ וְטוֹב אֲדוֹנִיָּה--הַלְוִיִּם; וְעִמָּהֶם אֱלִישָׁמָע וִיהוֹרָם, הַכֹּהֲנִים. 
<B>ב יז,ט</B> וַיְלַמְּדוּ, בִּיהוּדָה, וְעִמָּהֶם, סֵפֶר תּוֹרַת יְהוָה; וַיָּסֹבּוּ בְּכָל-עָרֵי יְהוּדָה, וַיְלַמְּדוּ בָּעָם. 
<B>ב יז,י</B> וַיְהִי פַּחַד יְהוָה, עַל כָּל-מַמְלְכוֹת הָאֲרָצוֹת, אֲשֶׁר, סְבִיבוֹת יְהוּדָה; וְלֹא נִלְחֲמוּ, עִם-יְהוֹשָׁפָט. 
<B>ב יז,יא</B> וּמִן-פְּלִשְׁתִּים, מְבִיאִים לִיהוֹשָׁפָט מִנְחָה--וְכֶסֶף מַשָּׂא; גַּם הָעַרְבִיאִים, מְבִיאִים לוֹ צֹאן, אֵילִים שִׁבְעַת אֲלָפִים וּשְׁבַע מֵאוֹת, וּתְיָשִׁים שִׁבְעַת אֲלָפִים וּשְׁבַע מֵאוֹת.  {פ}<BR>
<B>ב יז,יב</B> וַיְהִי יְהוֹשָׁפָט הֹלֵךְ וְגָדֵל, עַד-לְמָעְלָה; וַיִּבֶן בִּיהוּדָה בִּירָנִיּוֹת, וְעָרֵי מִסְכְּנוֹת. 
<B>ב יז,יג</B> וּמְלָאכָה רַבָּה הָיָה לוֹ, בְּעָרֵי יְהוּדָה; וְאַנְשֵׁי מִלְחָמָה גִּבּוֹרֵי חַיִל, בִּירוּשָׁלִָם. 
<B>ב יז,יד</B> וְאֵלֶּה פְקֻדָּתָם, לְבֵית אֲבוֹתֵיהֶם:  לִיהוּדָה, שָׂרֵי אֲלָפִים--  {ס}  עַדְנָה הַשָּׂר, וְעִמּוֹ גִּבּוֹרֵי חַיִל שְׁלֹשׁ מֵאוֹת אָלֶף.  {ס} 
<B>ב יז,טו</B> וְעַל-יָדוֹ, יְהוֹחָנָן הַשָּׂר; וְעִמּוֹ, מָאתַיִם וּשְׁמוֹנִים אָלֶף.  {ס} 
<B>ב יז,טז</B> וְעַל-יָדוֹ עֲמַסְיָה בֶן-זִכְרִי, הַמִּתְנַדֵּב לַיהוָה; וְעִמּוֹ מָאתַיִם אֶלֶף, גִּבּוֹר חָיִל.  {ס} 
<B>ב יז,יז</B> וּמִן-בִּנְיָמִן--גִּבּוֹר חַיִל, אֶלְיָדָע; וְעִמּוֹ נֹשְׁקֵי-קֶשֶׁת וּמָגֵן, מָאתַיִם אָלֶף.  {ס} 
<B>ב יז,יח</B> וְעַל-יָדוֹ, יְהוֹזָבָד; וְעִמּוֹ מֵאָה-וּשְׁמוֹנִים אֶלֶף, חֲלוּצֵי צָבָא.  {ס} 
<B>ב יז,יט</B> אֵלֶּה, הַמְשָׁרְתִים אֶת-הַמֶּלֶךְ:  מִלְּבַד אֲשֶׁר-נָתַן הַמֶּלֶךְ, בְּעָרֵי הַמִּבְצָר--בְּכָל-יְהוּדָה.  {פ}<BR>
<B>ב יח,א</B> וַיְהִי לִיהוֹשָׁפָט עֹשֶׁר וְכָבוֹד, לָרֹב; וַיִּתְחַתֵּן, לְאַחְאָב. 
<B>ב יח,ב</B> וַיֵּרֶד לְקֵץ שָׁנִים אֶל-אַחְאָב, לְשֹׁמְרוֹן, וַיִּזְבַּח-לוֹ אַחְאָב צֹאן וּבָקָר לָרֹב, וְלָעָם אֲשֶׁר עִמּוֹ; וַיְסִיתֵהוּ, לַעֲלוֹת אֶל-רָמֹת גִּלְעָד. 
<B>ב יח,ג</B> וַיֹּאמֶר אַחְאָב מֶלֶךְ-יִשְׂרָאֵל, אֶל-יְהוֹשָׁפָט מֶלֶךְ יְהוּדָה, הֲתֵלֵךְ עִמִּי, רָמֹת גִּלְעָד; וַיֹּאמֶר לוֹ, כָּמוֹנִי כָמוֹךָ וּכְעַמְּךָ עַמִּי--וְעִמְּךָ, בַּמִּלְחָמָה. 
<B>ב יח,ד</B> וַיֹּאמֶר יְהוֹשָׁפָט, אֶל-מֶלֶךְ יִשְׂרָאֵל:  דְּרָשׁ-נָא כַיּוֹם, אֶת-דְּבַר יְהוָה. 
<B>ב יח,ה</B> וַיִּקְבֹּץ מֶלֶךְ-יִשְׂרָאֵל אֶת-הַנְּבִאִים, אַרְבַּע מֵאוֹת אִישׁ, וַיֹּאמֶר אֲלֵהֶם הֲנֵלֵךְ אֶל-רָמֹת גִּלְעָד לַמִּלְחָמָה, אִם-אֶחְדָּל; וַיֹּאמְרוּ עֲלֵה, וְיִתֵּן הָאֱלֹהִים בְּיַד הַמֶּלֶךְ. 
<B>ב יח,ו</B> וַיֹּאמֶר, יְהוֹשָׁפָט, הַאֵין פֹּה נָבִיא לַיהוָה, עוֹד; וְנִדְרְשָׁה, מֵאֹתוֹ. 
<B>ב יח,ז</B> וַיֹּאמֶר מֶלֶךְ-יִשְׂרָאֵל אֶל-יְהוֹשָׁפָט עוֹד אִישׁ-אֶחָד לִדְרוֹשׁ אֶת-יְהוָה מֵאֹתוֹ וַאֲנִי שְׂנֵאתִיהוּ, כִּי-אֵינֶנּוּ מִתְנַבֵּא עָלַי לְטוֹבָה כִּי כָל-יָמָיו לְרָעָה--הוּא, מִיכָיְהוּ בֶן-יִמְלָא; וַיֹּאמֶר, יְהוֹשָׁפָט, אַל-יֹאמַר הַמֶּלֶךְ, כֵּן. 
<B>ב יח,ח</B> וַיִּקְרָא מֶלֶךְ יִשְׂרָאֵל, אֶל-סָרִיס אֶחָד; וַיֹּאמֶר, מַהֵר מיכהו (מִיכָיְהוּ) בֶן-יִמְלָא. 
<B>ב יח,ט</B> וּמֶלֶךְ יִשְׂרָאֵל וִיהוֹשָׁפָט מֶלֶךְ-יְהוּדָה יוֹשְׁבִים אִישׁ עַל-כִּסְאוֹ מְלֻבָּשִׁים בְּגָדִים, וְיֹשְׁבִים בְּגֹרֶן--פֶּתַח, שַׁעַר שֹׁמְרוֹן; וְכָל-הַנְּבִיאִים--מִתְנַבְּאִים, לִפְנֵיהֶם. 
<B>ב יח,י</B> וַיַּעַשׂ לוֹ צִדְקִיָּהוּ בֶן-כְּנַעֲנָה, קַרְנֵי בַרְזֶל; וַיֹּאמֶר כֹּה-אָמַר יְהוָה, בְּאֵלֶּה תְּנַגַּח אֶת-אֲרָם עַד-כַּלּוֹתָם. 
<B>ב יח,יא</B> וְכָל-הַנְּבִאִים--נִבְּאִים כֵּן, לֵאמֹר:  עֲלֵה רָמֹת גִּלְעָד, וְהַצְלַח, וְנָתַן יְהוָה, בְּיַד הַמֶּלֶךְ. 
<B>ב יח,יב</B> וְהַמַּלְאָךְ אֲשֶׁר-הָלַךְ לִקְרֹא לְמִיכָיְהוּ, דִּבֶּר אֵלָיו לֵאמֹר, הִנֵּה דִּבְרֵי הַנְּבִאִים פֶּה-אֶחָד טוֹב, אֶל-הַמֶּלֶךְ; וִיהִי-נָא דְבָרְךָ כְּאַחַד מֵהֶם, וְדִבַּרְתָּ טּוֹב. 
<B>ב יח,יג</B> וַיֹּאמֶר, מִיכָיְהוּ:  חַי-יְהוָה--כִּי אֶת-אֲשֶׁר-יֹאמַר אֱלֹהַי, אֹתוֹ אֲדַבֵּר. 
<B>ב יח,יד</B> וַיָּבֹא, אֶל-הַמֶּלֶךְ, וַיֹּאמֶר הַמֶּלֶךְ אֵלָיו מִיכָה הֲנֵלֵךְ אֶל-רָמֹת גִּלְעָד לַמִּלְחָמָה, אִם-אֶחְדָּל; וַיֹּאמֶר עֲלוּ וְהַצְלִיחוּ, וְיִנָּתְנוּ בְּיֶדְכֶם. 
<B>ב יח,טו</B> וַיֹּאמֶר אֵלָיו הַמֶּלֶךְ, עַד-כַּמֶּה פְעָמִים אֲנִי מַשְׁבִּיעֶךָ:  אֲשֶׁר לֹא-תְדַבֵּר אֵלַי, רַק-אֱמֶת--בְּשֵׁם יְהוָה. 
<B>ב יח,טז</B> וַיֹּאמֶר, רָאִיתִי אֶת-כָּל-יִשְׂרָאֵל נְפוֹצִים עַל-הֶהָרִים--כַּצֹּאן, אֲשֶׁר אֵין-לָהֶן רֹעֶה; וַיֹּאמֶר יְהוָה לֹא-אֲדֹנִים לָאֵלֶּה, יָשׁוּבוּ אִישׁ-לְבֵיתוֹ בְּשָׁלוֹם. 
<B>ב יח,יז</B> וַיֹּאמֶר מֶלֶךְ-יִשְׂרָאֵל, אֶל-יְהוֹשָׁפָט:  הֲלֹא אָמַרְתִּי אֵלֶיךָ, לֹא-יִתְנַבֵּא עָלַי טוֹב כִּי אִם-לְרָע.  {ס} 
<B>ב יח,יח</B> וַיֹּאמֶר, לָכֵן שִׁמְעוּ דְבַר-יְהוָה:  רָאִיתִי אֶת-יְהוָה, יוֹשֵׁב עַל-כִּסְאוֹ, וְכָל-צְבָא הַשָּׁמַיִם עֹמְדִים, עַל-יְמִינוֹ וּשְׂמֹאלוֹ. 
<B>ב יח,יט</B> וַיֹּאמֶר יְהוָה, מִי יְפַתֶּה אֶת-אַחְאָב מֶלֶךְ-יִשְׂרָאֵל, וְיַעַל, וְיִפֹּל בְּרָמוֹת גִּלְעָד; וַיֹּאמֶר--זֶה אֹמֵר כָּכָה, וְזֶה אֹמֵר כָּכָה. 
<B>ב יח,כ</B> וַיֵּצֵא הָרוּחַ, וַיַּעֲמֹד לִפְנֵי יְהוָה, וַיֹּאמֶר, אֲנִי אֲפַתֶּנּוּ:  וַיֹּאמֶר יְהוָה אֵלָיו, בַּמָּה. 
<B>ב יח,כא</B> וַיֹּאמֶר, אֵצֵא וְהָיִיתִי לְרוּחַ שֶׁקֶר, בְּפִי, כָּל-נְבִיאָיו; וַיֹּאמֶר, תְּפַתֶּה וְגַם-תּוּכָל--צֵא, וַעֲשֵׂה-כֵן. 
<B>ב יח,כב</B> וְעַתָּה, הִנֵּה נָתַן יְהוָה רוּחַ שֶׁקֶר, בְּפִי, נְבִיאֶיךָ אֵלֶּה; וַיהוָה, דִּבֶּר עָלֶיךָ רָעָה.  {ס} 
<B>ב יח,כג</B> וַיִּגַּשׁ צִדְקִיָּהוּ בֶן-כְּנַעֲנָה, וַיַּךְ אֶת-מִיכָיְהוּ עַל-הַלֶּחִי; וַיֹּאמֶר, אֵי זֶה הַדֶּרֶךְ עָבַר רוּחַ-יְהוָה מֵאִתִּי--לְדַבֵּר אֹתָךְ. 
<B>ב יח,כד</B> וַיֹּאמֶר מִיכָיְהוּ, הִנְּךָ רֹאֶה בַּיּוֹם הַהוּא, אֲשֶׁר תָּבוֹא חֶדֶר בְּחֶדֶר, לְהֵחָבֵא. 
<B>ב יח,כה</B> וַיֹּאמֶר, מֶלֶךְ יִשְׂרָאֵל, קְחוּ אֶת-מִיכָיְהוּ, וַהֲשִׁיבֻהוּ אֶל-אָמוֹן שַׂר-הָעִיר--וְאֶל-יוֹאָשׁ, בֶּן-הַמֶּלֶךְ. 
<B>ב יח,כו</B> וַאֲמַרְתֶּם, כֹּה אָמַר הַמֶּלֶךְ, שִׂימוּ זֶה, בֵּית הַכֶּלֶא; וְהַאֲכִלֻהוּ לֶחֶם לַחַץ, וּמַיִם לַחַץ, עַד, שׁוּבִי בְשָׁלוֹם. 
<B>ב יח,כז</B> וַיֹּאמֶר מִיכָיְהוּ--אִם-שׁוֹב תָּשׁוּב בְּשָׁלוֹם, לֹא-דִבֶּר יְהוָה בִּי; וַיֹּאמֶר, שִׁמְעוּ עַמִּים כֻּלָּם. 
<B>ב יח,כח</B> וַיַּעַל מֶלֶךְ-יִשְׂרָאֵל וִיהוֹשָׁפָט מֶלֶךְ-יְהוּדָה, אֶל-רָמֹת גִּלְעָד. 
<B>ב יח,כט</B> וַיֹּאמֶר מֶלֶךְ יִשְׂרָאֵל אֶל-יְהוֹשָׁפָט, הִתְחַפֵּשׂ וָבוֹא בַמִּלְחָמָה, וְאַתָּה, לְבַשׁ בְּגָדֶיךָ; וַיִּתְחַפֵּשׂ מֶלֶךְ יִשְׂרָאֵל, וַיָּבֹאוּ בַּמִּלְחָמָה. 
<B>ב יח,ל</B> וּמֶלֶךְ אֲרָם צִוָּה אֶת-שָׂרֵי הָרֶכֶב אֲשֶׁר-לוֹ, לֵאמֹר, לֹא תִּלָּחֲמוּ, אֶת-הַקָּטֹן אֶת-הַגָּדוֹל:  כִּי אִם-אֶת-מֶלֶךְ יִשְׂרָאֵל, לְבַדּוֹ. 
<B>ב יח,לא</B> וַיְהִי כִּרְאוֹת שָׂרֵי הָרֶכֶב אֶת-יְהוֹשָׁפָט, וְהֵמָּה אָמְרוּ מֶלֶךְ יִשְׂרָאֵל הוּא, וַיָּסֹבּוּ עָלָיו, לְהִלָּחֵם; וַיִּזְעַק יְהוֹשָׁפָט וַיהוָה עֲזָרוֹ, וַיְסִיתֵם אֱלֹהִים מִמֶּנּוּ. 
<B>ב יח,לב</B> וַיְהִי, כִּרְאוֹת שָׂרֵי הָרֶכֶב, כִּי לֹא-הָיָה, מֶלֶךְ יִשְׂרָאֵל--וַיָּשׁוּבוּ, מֵאַחֲרָיו. 
<B>ב יח,לג</B> וְאִישׁ, מָשַׁךְ בַּקֶּשֶׁת לְתֻמּוֹ, וַיַּךְ אֶת-מֶלֶךְ יִשְׂרָאֵל, בֵּין הַדְּבָקִים וּבֵין הַשִּׁרְיָן; וַיֹּאמֶר לָרַכָּב, הֲפֹךְ ידיך (יָדְךָ) וְהוֹצֵאתַנִי מִן-הַמַּחֲנֶה--כִּי הָחֳלֵיתִי. 
<B>ב יח,לד</B> וַתַּעַל הַמִּלְחָמָה, בַּיּוֹם הַהוּא, וּמֶלֶךְ יִשְׂרָאֵל הָיָה מַעֲמִיד בַּמֶּרְכָּבָה נֹכַח אֲרָם, עַד-הָעָרֶב; וַיָּמָת, לְעֵת בּוֹא הַשָּׁמֶשׁ. 
<B>ב יט,א</B> וַיָּשָׁב יְהוֹשָׁפָט מֶלֶךְ-יְהוּדָה אֶל-בֵּיתוֹ, בְּשָׁלוֹם--לִירוּשָׁלִָם.  {ס} 
<B>ב יט,ב</B> וַיֵּצֵא אֶל-פָּנָיו, יֵהוּא בֶן-חֲנָנִי הַחֹזֶה, וַיֹּאמֶר אֶל-הַמֶּלֶךְ יְהוֹשָׁפָט, הֲלָרָשָׁע לַעְזֹר וּלְשֹׂנְאֵי יְהוָה תֶּאֱהָב:  וּבָזֹאת עָלֶיךָ קֶּצֶף, מִלִּפְנֵי יְהוָה. 
<B>ב יט,ג</B> אֲבָל, דְּבָרִים טוֹבִים נִמְצְאוּ עִמָּךְ:  כִּי-בִעַרְתָּ הָאֲשֵׁרוֹת מִן-הָאָרֶץ, וַהֲכִינוֹתָ לְבָבְךָ לִדְרֹשׁ הָאֱלֹהִים. 
<B>ב יט,ד</B> וַיֵּשֶׁב יְהוֹשָׁפָט, בִּירוּשָׁלִָם; וַיָּשָׁב וַיֵּצֵא בָעָם, מִבְּאֵר שֶׁבַע עַד-הַר אֶפְרַיִם, וַיְשִׁיבֵם, אֶל-יְהוָה אֱלֹהֵי אֲבוֹתֵיהֶם. 
<B>ב יט,ה</B> וַיַּעֲמֵד שֹׁפְטִים בָּאָרֶץ, בְּכָל-עָרֵי יְהוּדָה הַבְּצֻרוֹת--לְעִיר וָעִיר. 
<B>ב יט,ו</B> וַיֹּאמֶר אֶל-הַשֹּׁפְטִים, רְאוּ מָה-אַתֶּם עֹשִׂים--כִּי לֹא לְאָדָם תִּשְׁפְּטוּ, כִּי לַיהוָה; וְעִמָּכֶם, בִּדְבַר מִשְׁפָּט. 
<B>ב יט,ז</B> וְעַתָּה, יְהִי פַחַד-יְהוָה עֲלֵיכֶם:  שִׁמְרוּ וַעֲשׂוּ--כִּי-אֵין עִם-יְהוָה אֱלֹהֵינוּ עַוְלָה וּמַשֹּׂא פָנִים, וּמִקַּח-שֹׁחַד. 
<B>ב יט,ח</B> וְגַם בִּירוּשָׁלִַם הֶעֱמִיד יְהוֹשָׁפָט מִן-הַלְוִיִּם וְהַכֹּהֲנִים, וּמֵרָאשֵׁי הָאָבוֹת לְיִשְׂרָאֵל, לְמִשְׁפַּט יְהוָה, וְלָרִיב; וַיָּשֻׁבוּ, יְרוּשָׁלִָם. 
<B>ב יט,ט</B> וַיְצַו עֲלֵיהֶם, לֵאמֹר:  כֹּה תַעֲשׂוּן בְּיִרְאַת יְהוָה, בֶּאֱמוּנָה וּבְלֵבָב שָׁלֵם. 
<B>ב יט,י</B> וְכָל-רִיב אֲשֶׁר-יָבוֹא עֲלֵיכֶם מֵאֲחֵיכֶם הַיֹּשְׁבִים בְּעָרֵיהֶם, בֵּין-דָּם לְדָם בֵּין-תּוֹרָה לְמִצְוָה לְחֻקִּים וּלְמִשְׁפָּטִים, וְהִזְהַרְתֶּם אֹתָם, וְלֹא יֶאְשְׁמוּ לַיהוָה וְהָיָה-קֶצֶף עֲלֵיכֶם וְעַל-אֲחֵיכֶם:  כֹּה תַעֲשׂוּן, וְלֹא תֶאְשָׁמוּ. 
<B>ב יט,יא</B> וְהִנֵּה אֲמַרְיָהוּ כֹהֵן הָרֹאשׁ עֲלֵיכֶם לְכֹל דְּבַר-יְהוָה, וּזְבַדְיָהוּ בֶן-יִשְׁמָעֵאל הַנָּגִיד לְבֵית-יְהוּדָה לְכֹל דְּבַר-הַמֶּלֶךְ, וְשֹׁטְרִים הַלְוִיִּם, לִפְנֵיכֶם:  חִזְקוּ וַעֲשׂוּ, וִיהִי יְהוָה עִם-הַטּוֹב.  {פ}<BR>
<B>ב כ,א</B> וַיְהִי אַחֲרֵי-כֵן בָּאוּ בְנֵי-מוֹאָב וּבְנֵי עַמּוֹן וְעִמָּהֶם מֵהָעַמּוֹנִים, עַל-יְהוֹשָׁפָט--לַמִּלְחָמָה. 
<B>ב כ,ב</B> וַיָּבֹאוּ, וַיַּגִּידוּ לִיהוֹשָׁפָט לֵאמֹר, בָּא עָלֶיךָ הָמוֹן רָב מֵעֵבֶר לַיָּם, מֵאֲרָם; וְהִנָּם בְּחַצְצוֹן תָּמָר, הִיא עֵין גֶּדִי. 
<B>ב כ,ג</B> וַיִּרָא, וַיִּתֵּן יְהוֹשָׁפָט אֶת-פָּנָיו לִדְרוֹשׁ לַיהוָה; וַיִּקְרָא-צוֹם, עַל-כָּל-יְהוּדָה. 
<B>ב כ,ד</B> וַיִּקָּבְצוּ יְהוּדָה, לְבַקֵּשׁ מֵיְהוָה; גַּם מִכָּל-עָרֵי יְהוּדָה, בָּאוּ לְבַקֵּשׁ אֶת-יְהוָה. 
<B>ב כ,ה</B> וַיַּעֲמֹד יְהוֹשָׁפָט, בִּקְהַל יְהוּדָה וִירוּשָׁלִַם--בְּבֵית יְהוָה:  לִפְנֵי, הֶחָצֵר הַחֲדָשָׁה. 
<B>ב כ,ו</B> וַיֹּאמַר, יְהוָה אֱלֹהֵי אֲבֹתֵינוּ הֲלֹא אַתָּה-הוּא אֱלֹהִים בַּשָּׁמַיִם, וְאַתָּה מוֹשֵׁל, בְּכֹל מַמְלְכוֹת הַגּוֹיִם; וּבְיָדְךָ כֹּחַ וּגְבוּרָה, וְאֵין עִמְּךָ לְהִתְיַצֵּב. 
<B>ב כ,ז</B> הֲלֹא אַתָּה אֱלֹהֵינוּ, הוֹרַשְׁתָּ אֶת-יֹשְׁבֵי הָאָרֶץ הַזֹּאת, מִלִּפְנֵי, עַמְּךָ יִשְׂרָאֵל; וַתִּתְּנָהּ, לְזֶרַע אַבְרָהָם אֹהַבְךָ--לְעוֹלָם. 
<B>ב כ,ח</B> וַיֵּשְׁבוּ-בָהּ; וַיִּבְנוּ לְךָ בָּהּ מִקְדָּשׁ, לְשִׁמְךָ לֵאמֹר. 
<B>ב כ,ט</B> אִם-תָּבוֹא עָלֵינוּ רָעָה, חֶרֶב שְׁפוֹט וְדֶבֶר וְרָעָב, נַעַמְדָה לִפְנֵי הַבַּיִת הַזֶּה וּלְפָנֶיךָ, כִּי שִׁמְךָ בַּבַּיִת הַזֶּה; וְנִזְעַק אֵלֶיךָ מִצָּרָתֵנוּ, וְתִשְׁמַע וְתוֹשִׁיעַ. 
<B>ב כ,י</B> וְעַתָּה הִנֵּה בְנֵי-עַמּוֹן וּמוֹאָב וְהַר-שֵׂעִיר, אֲשֶׁר לֹא-נָתַתָּה לְיִשְׂרָאֵל לָבוֹא בָהֶם, בְּבֹאָם, מֵאֶרֶץ מִצְרָיִם:  כִּי סָרוּ מֵעֲלֵיהֶם, וְלֹא הִשְׁמִידוּם. 
<B>ב כ,יא</B> וְהִנֵּה-הֵם--גֹּמְלִים, עָלֵינוּ:  לָבוֹא, לְגָרְשֵׁנוּ, מִיְּרֻשָּׁתְךָ, אֲשֶׁר הוֹרַשְׁתָּנוּ. 
<B>ב כ,יב</B> אֱלֹהֵינוּ, הֲלֹא תִשְׁפָּט-בָּם, כִּי אֵין בָּנוּ כֹּחַ, לִפְנֵי הֶהָמוֹן הָרָב הַזֶּה הַבָּא עָלֵינוּ; וַאֲנַחְנוּ, לֹא נֵדַע מַה-נַּעֲשֶׂה--כִּי עָלֶיךָ, עֵינֵינוּ. 
<B>ב כ,יג</B> וְכֹל-יְהוּדָה--עֹמְדִים, לִפְנֵי יְהוָה; גַּם-טַפָּם, נְשֵׁיהֶם וּבְנֵיהֶם.  {ס} 
<B>ב כ,יד</B> וְיַחֲזִיאֵל בֶּן-זְכַרְיָהוּ בֶּן-בְּנָיָה בֶּן-יְעִיאֵל בֶּן-מַתַּנְיָה, הַלֵּוִי--מִן-בְּנֵי אָסָף:  הָיְתָה עָלָיו רוּחַ יְהוָה, בְּתוֹךְ הַקָּהָל. 
<B>ב כ,טו</B> וַיֹּאמֶר, הַקְשִׁיבוּ כָל-יְהוּדָה וְיֹשְׁבֵי יְרוּשָׁלִַם, וְהַמֶּלֶךְ, יְהוֹשָׁפָט:  כֹּה-אָמַר יְהוָה לָכֶם, אַתֶּם אַל-תִּירְאוּ וְאַל-תֵּחַתּוּ מִפְּנֵי הֶהָמוֹן הָרָב הַזֶּה--כִּי לֹא לָכֶם הַמִּלְחָמָה, כִּי לֵאלֹהִים. 
<B>ב כ,טז</B> מָחָר רְדוּ עֲלֵיהֶם, הִנָּם עֹלִים בְּמַעֲלֵה הַצִּיץ; וּמְצָאתֶם אֹתָם בְּסוֹף הַנַּחַל, פְּנֵי מִדְבַּר יְרוּאֵל. 
<B>ב כ,יז</B> לֹא לָכֶם, לְהִלָּחֵם בָּזֹאת:  הִתְיַצְּבוּ עִמְדוּ וּרְאוּ אֶת-יְשׁוּעַת יְהוָה עִמָּכֶם יְהוּדָה וִירוּשָׁלִַם, אַל-תִּירְאוּ וְאַל-תֵּחַתּוּ--מָחָר צְאוּ לִפְנֵיהֶם, וַיהוָה עִמָּכֶם. 
<B>ב כ,יח</B> וַיִּקֹּד יְהוֹשָׁפָט אַפַּיִם, אָרְצָה; וְכָל-יְהוּדָה וְיֹשְׁבֵי יְרוּשָׁלִַם, נָפְלוּ לִפְנֵי יְהוָה, לְהִשְׁתַּחֲות, לַיהוָה. 
<B>ב כ,יט</B> וַיָּקֻמוּ הַלְוִיִּם מִן-בְּנֵי הַקְּהָתִים, וּמִן-בְּנֵי הַקָּרְחִים--לְהַלֵּל, לַיהוָה אֱלֹהֵי יִשְׂרָאֵל, בְּקוֹל גָּדוֹל, לְמָעְלָה. 
<B>ב כ,כ</B> וַיַּשְׁכִּימוּ בַבֹּקֶר, וַיֵּצְאוּ לְמִדְבַּר תְּקוֹעַ; וּבְצֵאתָם עָמַד יְהוֹשָׁפָט, וַיֹּאמֶר שְׁמָעוּנִי יְהוּדָה וְיֹשְׁבֵי יְרוּשָׁלִַם--הַאֲמִינוּ בַּיהוָה אֱלֹהֵיכֶם וְתֵאָמֵנוּ, הַאֲמִינוּ בִנְבִיאָיו וְהַצְלִיחוּ. 
<B>ב כ,כא</B> וַיִּוָּעַץ, אֶל-הָעָם, וַיַּעֲמֵד מְשֹׁרְרִים לַיהוָה, וּמְהַלְלִים לְהַדְרַת-קֹדֶשׁ--בְּצֵאת, לִפְנֵי הֶחָלוּץ, וְאֹמְרִים הוֹדוּ לַיהוָה, כִּי לְעוֹלָם חַסְדּוֹ. 
<B>ב כ,כב</B> וּבְעֵת הֵחֵלּוּ בְרִנָּה וּתְהִלָּה, נָתַן יְהוָה מְאָרְבִים עַל-בְּנֵי עַמּוֹן מוֹאָב וְהַר-שֵׂעִיר הַבָּאִים לִיהוּדָה--וַיִּנָּגֵפוּ. 
<B>ב כ,כג</B> וַיַּעַמְדוּ בְּנֵי עַמּוֹן וּמוֹאָב, עַל-יֹשְׁבֵי הַר-שֵׂעִיר--לְהַחֲרִים וּלְהַשְׁמִיד; וּכְכַלּוֹתָם בְּיוֹשְׁבֵי שֵׂעִיר, עָזְרוּ אִישׁ-בְּרֵעֵהוּ לְמַשְׁחִית. 
<B>ב כ,כד</B> וִיהוּדָה בָּא עַל-הַמִּצְפֶּה, לַמִּדְבָּר; וַיִּפְנוּ, אֶל-הֶהָמוֹן, וְהִנָּם פְּגָרִים נֹפְלִים אַרְצָה, וְאֵין פְּלֵיטָה. 
<B>ב כ,כה</B> וַיָּבֹא יְהוֹשָׁפָט וְעַמּוֹ, לָבֹז אֶת-שְׁלָלָם, וַיִּמְצְאוּ בָהֶם לָרֹב וּרְכוּשׁ וּפְגָרִים וּכְלֵי חֲמֻדוֹת, וַיְנַצְּלוּ לָהֶם לְאֵין מַשָּׂא; וַיִּהְיוּ יָמִים שְׁלוֹשָׁה, בֹּזְזִים אֶת-הַשָּׁלָל--כִּי רַב-הוּא. 
<B>ב כ,כו</B> וּבַיּוֹם הָרְבִעִי, נִקְהֲלוּ לְעֵמֶק בְּרָכָה--כִּי-שָׁם, בֵּרְכוּ אֶת-יְהוָה; עַל-כֵּן קָרְאוּ אֶת-שֵׁם הַמָּקוֹם הַהוּא, עֵמֶק בְּרָכָה--עַד-הַיּוֹם. 
<B>ב כ,כז</B> וַיָּשֻׁבוּ כָּל-אִישׁ יְהוּדָה וִירוּשָׁלִַם, וִיהוֹשָׁפָט בְּרֹאשָׁם, לָשׁוּב אֶל-יְרוּשָׁלִַם, בְּשִׂמְחָה:  כִּי-שִׂמְּחָם יְהוָה, מֵאוֹיְבֵיהֶם. 
<B>ב כ,כח</B> וַיָּבֹאוּ, יְרוּשָׁלִַם, בִּנְבָלִים וּבְכִנֹּרוֹת, וּבַחֲצֹצְרוֹת--אֶל-בֵּית, יְהוָה. 
<B>ב כ,כט</B> וַיְהִי פַּחַד אֱלֹהִים, עַל כָּל-מַמְלְכוֹת הָאֲרָצוֹת:  בְּשָׁמְעָם--כִּי נִלְחַם יְהוָה, עִם אוֹיְבֵי יִשְׂרָאֵל. 
<B>ב כ,ל</B> וַתִּשְׁקֹט, מַלְכוּת יְהוֹשָׁפָט; וַיָּנַח לוֹ אֱלֹהָיו, מִסָּבִיב.  {פ}<BR>
<B>ב כ,לא</B> וַיִּמְלֹךְ יְהוֹשָׁפָט, עַל-יְהוּדָה--בֶּן-שְׁלֹשִׁים וְחָמֵשׁ שָׁנָה בְּמָלְכוֹ, וְעֶשְׂרִים וְחָמֵשׁ שָׁנָה מָלַךְ בִּירוּשָׁלִַם, וְשֵׁם אִמּוֹ, עֲזוּבָה בַּת-שִׁלְחִי. 
<B>ב כ,לב</B> וַיֵּלֶךְ, בְּדֶרֶךְ אָבִיו אָסָא--וְלֹא-סָר מִמֶּנָּה:  לַעֲשׂוֹת הַיָּשָׁר, בְּעֵינֵי יְהוָה. 
<B>ב כ,לג</B> אַךְ הַבָּמוֹת, לֹא-סָרוּ; וְעוֹד הָעָם לֹא-הֵכִינוּ לְבָבָם, לֵאלֹהֵי אֲבֹתֵיהֶם. 
<B>ב כ,לד</B> וְיֶתֶר דִּבְרֵי יְהוֹשָׁפָט, הָרִאשֹׁנִים וְהָאַחֲרֹנִים--הִנָּם כְּתוּבִים, בְּדִבְרֵי יֵהוּא בֶן-חֲנָנִי, אֲשֶׁר הֹעֲלָה, עַל-סֵפֶר מַלְכֵי יִשְׂרָאֵל. 
<B>ב כ,לה</B> וְאַחֲרֵי-כֵן, אֶתְחַבַּר יְהוֹשָׁפָט מֶלֶךְ-יְהוּדָה, עִם, אֲחַזְיָה מֶלֶךְ-יִשְׂרָאֵל; הוּא, הִרְשִׁיעַ לַעֲשׂוֹת. 
<B>ב כ,לו</B> וַיְחַבְּרֵהוּ עִמּוֹ, לַעֲשׂוֹת אֳנִיּוֹת לָלֶכֶת תַּרְשִׁישׁ; וַיַּעֲשׂוּ אֳנִיּוֹת, בְּעֶצְיוֹן גָּבֶר. 
<B>ב כ,לז</B> וַיִּתְנַבֵּא אֱלִיעֶזֶר בֶּן-דֹּדָוָהוּ, מִמָּרֵשָׁה, עַל-יְהוֹשָׁפָט, לֵאמֹר:  כְּהִתְחַבֶּרְךָ עִם-אֲחַזְיָהוּ, פָּרַץ יְהוָה אֶת-מַעֲשֶׂיךָ, וַיִּשָּׁבְרוּ אֳנִיּוֹת, וְלֹא עָצְרוּ לָלֶכֶת אֶל-תַּרְשִׁישׁ. 
<B>ב כא,א</B> וַיִּשְׁכַּב יְהוֹשָׁפָט עִם-אֲבֹתָיו, וַיִּקָּבֵר עִם-אֲבֹתָיו בְּעִיר דָּוִיד; וַיִּמְלֹךְ יְהוֹרָם בְּנוֹ, תַּחְתָּיו. 
<B>ב כא,ב</B> וְלוֹ-אַחִים בְּנֵי יְהוֹשָׁפָט, עֲזַרְיָה וִיחִיאֵל וּזְכַרְיָהוּ וַעֲזַרְיָהוּ, וּמִיכָאֵל, וּשְׁפַטְיָהוּ:  כָּל-אֵלֶּה, בְּנֵי יְהוֹשָׁפָט מֶלֶךְ-יִשְׂרָאֵל. 
<B>ב כא,ג</B> וַיִּתֵּן לָהֶם אֲבִיהֶם מַתָּנוֹת רַבּוֹת לְכֶסֶף וּלְזָהָב, וּלְמִגְדָּנוֹת, עִם-עָרֵי מְצֻרוֹת, בִּיהוּדָה; וְאֶת-הַמַּמְלָכָה נָתַן לִיהוֹרָם, כִּי-הוּא הַבְּכוֹר.  {פ}<BR>
<B>ב כא,ד</B> וַיָּקָם יְהוֹרָם עַל-מַמְלֶכֶת אָבִיו, וַיִּתְחַזַּק, וַיַּהֲרֹג אֶת-כָּל-אֶחָיו, בֶּחָרֶב; וְגַם, מִשָּׂרֵי יִשְׂרָאֵל. 
<B>ב כא,ה</B> בֶּן-שְׁלֹשִׁים וּשְׁתַּיִם שָׁנָה, יְהוֹרָם בְּמָלְכוֹ; וּשְׁמוֹנֶה שָׁנִים, מָלַךְ בִּירוּשָׁלִָם. 
<B>ב כא,ו</B> וַיֵּלֶךְ בְּדֶרֶךְ מַלְכֵי יִשְׂרָאֵל, כַּאֲשֶׁר עָשׂוּ בֵּית אַחְאָב--כִּי בַּת-אַחְאָב, הָיְתָה לּוֹ אִשָּׁה; וַיַּעַשׂ הָרַע, בְּעֵינֵי יְהוָה. 
<B>ב כא,ז</B> וְלֹא-אָבָה יְהוָה, לְהַשְׁחִית אֶת-בֵּית דָּוִיד--לְמַעַן הַבְּרִית, אֲשֶׁר כָּרַת לְדָוִיד; וְכַאֲשֶׁר אָמַר, לָתֵת לוֹ נִיר וּלְבָנָיו--כָּל-הַיָּמִים. 
<B>ב כא,ח</B> בְּיָמָיו פָּשַׁע אֱדוֹם, מִתַּחַת יַד-יְהוּדָה; וַיַּמְלִיכוּ עֲלֵיהֶם, מֶלֶךְ. 
<B>ב כא,ט</B> וַיַּעֲבֹר יְהוֹרָם עִם-שָׂרָיו, וְכָל-הָרֶכֶב עִמּוֹ; וַיְהִי, קָם לַיְלָה, וַיַּךְ אֶת-אֱדוֹם הַסּוֹבֵב אֵלָיו, וְאֵת שָׂרֵי הָרָכֶב. 
<B>ב כא,י</B> וַיִּפְשַׁע אֱדוֹם מִתַּחַת יַד-יְהוּדָה, עַד הַיּוֹם הַזֶּה--אָז תִּפְשַׁע לִבְנָה בָּעֵת הַהִיא, מִתַּחַת יָדוֹ:  כִּי עָזַב, אֶת-יְהוָה אֱלֹהֵי אֲבֹתָיו. 
<B>ב כא,יא</B> גַּם-הוּא עָשָׂה-בָמוֹת, בְּהָרֵי יְהוּדָה; וַיֶּזֶן אֶת-יֹשְׁבֵי יְרוּשָׁלִַם, וַיַּדַּח אֶת-יְהוּדָה.  {פ}<BR>
<B>ב כא,יב</B> וַיָּבֹא אֵלָיו מִכְתָּב, מֵאֵלִיָּהוּ הַנָּבִיא לֵאמֹר:  כֹּה אָמַר יְהוָה, אֱלֹהֵי דָּוִיד אָבִיךָ--תַּחַת אֲשֶׁר לֹא-הָלַכְתָּ בְּדַרְכֵי יְהוֹשָׁפָט אָבִיךָ, וּבְדַרְכֵי אָסָא מֶלֶךְ-יְהוּדָה. 
<B>ב כא,יג</B> וַתֵּלֶךְ, בְּדֶרֶךְ מַלְכֵי יִשְׂרָאֵל, וַתַּזְנֶה אֶת-יְהוּדָה וְאֶת-יֹשְׁבֵי יְרוּשָׁלִַם, כְּהַזְנוֹת בֵּית אַחְאָב; וְגַם אֶת-אַחֶיךָ בֵית-אָבִיךָ הַטּוֹבִים מִמְּךָ, הָרָגְתָּ. 
<B>ב כא,יד</B> הִנֵּה יְהוָה, נֹגֵף מַגֵּפָה גְדוֹלָה--בְּעַמֶּךָ; וּבְבָנֶיךָ וּבְנָשֶׁיךָ, וּבְכָל-רְכוּשֶׁךָ. 
<B>ב כא,טו</B> וְאַתָּה בָּחֳלָיִים רַבִּים, בְּמַחֲלֵה מֵעֶיךָ, עַד-יֵצְאוּ מֵעֶיךָ מִן-הַחֹלִי, יָמִים עַל-יָמִים. 
<B>ב כא,טז</B> וַיָּעַר יְהוָה עַל-יְהוֹרָם, אֵת רוּחַ הַפְּלִשְׁתִּים וְהָעַרְבִים, אֲשֶׁר, עַל-יַד כּוּשִׁים. 
<B>ב כא,יז</B> וַיַּעֲלוּ בִיהוּדָה, וַיִּבְקָעוּהָ, וַיִּשְׁבּוּ אֵת כָּל-הָרְכוּשׁ הַנִּמְצָא לְבֵית-הַמֶּלֶךְ, וְגַם-בָּנָיו וְנָשָׁיו; וְלֹא נִשְׁאַר-לוֹ בֵּן, כִּי אִם-יְהוֹאָחָז קְטֹן בָּנָיו. 
<B>ב כא,יח</B> וְאַחֲרֵי, כָּל-זֹאת--נְגָפוֹ יְהוָה בְּמֵעָיו לָחֳלִי, לְאֵין מַרְפֵּא. 
<B>ב כא,יט</B> וַיְהִי לְיָמִים מִיָּמִים וּכְעֵת צֵאת הַקֵּץ לְיָמִים שְׁנַיִם, יָצְאוּ מֵעָיו עִם-חָלְיוֹ, וַיָּמָת, בְּתַחֲלֻאִים רָעִים; וְלֹא-עָשׂוּ לוֹ עַמּוֹ שְׂרֵפָה, כִּשְׂרֵפַת אֲבֹתָיו. 
<B>ב כא,כ</B> בֶּן-שְׁלֹשִׁים וּשְׁתַּיִם, הָיָה בְמָלְכוֹ, וּשְׁמוֹנֶה שָׁנִים, מָלַךְ בִּירוּשָׁלִָם; וַיֵּלֶךְ, בְּלֹא חֶמְדָּה, וַיִּקְבְּרֻהוּ בְּעִיר דָּוִיד, וְלֹא בְּקִבְרוֹת הַמְּלָכִים. 
<B>ב כב,א</B> וַיַּמְלִיכוּ יוֹשְׁבֵי יְרוּשָׁלִַם אֶת-אֲחַזְיָהוּ בְנוֹ הַקָּטֹן, תַּחְתָּיו--כִּי כָל-הָרִאשֹׁנִים הָרַג הַגְּדוּד, הַבָּא בָעַרְבִים לַמַּחֲנֶה; וַיִּמְלֹךְ אֲחַזְיָהוּ בֶן-יְהוֹרָם, מֶלֶךְ יְהוּדָה.  {פ}<BR>
<B>ב כב,ב</B> בֶּן-אַרְבָּעִים וּשְׁתַּיִם שָׁנָה, אֲחַזְיָהוּ בְמָלְכוֹ, וְשָׁנָה אַחַת, מָלַךְ בִּירוּשָׁלִָם; וְשֵׁם אִמּוֹ, עֲתַלְיָהוּ בַּת-עָמְרִי. 
<B>ב כב,ג</B> גַּם-הוּא הָלַךְ, בְּדַרְכֵי בֵּית אַחְאָב:  כִּי אִמּוֹ הָיְתָה יוֹעַצְתּוֹ, לְהַרְשִׁיעַ. 
<B>ב כב,ד</B> וַיַּעַשׂ הָרַע בְּעֵינֵי יְהוָה, כְּבֵית אַחְאָב:  כִּי-הֵמָּה הָיוּ-לוֹ יוֹעֲצִים, אַחֲרֵי מוֹת אָבִיו--לְמַשְׁחִית לוֹ. 
<B>ב כב,ה</B> גַּם בַּעֲצָתָם, הָלַךְ, וַיֵּלֶךְ אֶת-יְהוֹרָם בֶּן-אַחְאָב מֶלֶךְ יִשְׂרָאֵל לַמִּלְחָמָה עַל-חֲזָאֵל מֶלֶךְ-אֲרָם, בְּרָמוֹת גִּלְעָד; וַיַּכּוּ הָרַמִּים, אֶת-יוֹרָם. 
<B>ב כב,ו</B> וַיָּשָׁב לְהִתְרַפֵּא בְיִזְרְעֶאל, כִּי הַמַּכִּים אֲשֶׁר הִכֻּהוּ בָרָמָה, בְּהִלָּחֲמוֹ, אֶת-חֲזָהאֵל מֶלֶךְ אֲרָם; וַעֲזַרְיָהוּ בֶן-יְהוֹרָם מֶלֶךְ יְהוּדָה, יָרַד לִרְאוֹת אֶת-יְהוֹרָם בֶּן-אַחְאָב בְּיִזְרְעֶאל--כִּי-חֹלֶה הוּא. 
<B>ב כב,ז</B> וּמֵאֱלֹהִים, הָיְתָה תְּבוּסַת אֲחַזְיָהוּ, לָבוֹא, אֶל-יוֹרָם; וּבְבֹאוֹ, יָצָא עִם-יְהוֹרָם אֶל-יֵהוּא בֶן-נִמְשִׁי, אֲשֶׁר מְשָׁחוֹ יְהוָה, לְהַכְרִית אֶת-בֵּית אַחְאָב. 
<B>ב כב,ח</B> וַיְהִי, כְּהִשָּׁפֵט יֵהוּא עִם-בֵּית אַחְאָב; וַיִּמְצָא אֶת-שָׂרֵי יְהוּדָה וּבְנֵי אֲחֵי אֲחַזְיָהוּ, מְשָׁרְתִים לַאֲחַזְיָהוּ--וַיַּהַרְגֵם. 
<B>ב כב,ט</B> וַיְבַקֵּשׁ אֶת-אֲחַזְיָהוּ וַיִּלְכְּדֻהוּ וְהוּא מִתְחַבֵּא בְשֹׁמְרוֹן, וַיְבִאֻהוּ אֶל-יֵהוּא וַיְמִיתֻהוּ, וַיִּקְבְּרֻהוּ, כִּי אָמְרוּ בֶּן-יְהוֹשָׁפָט הוּא אֲשֶׁר-דָּרַשׁ אֶת-יְהוָה בְּכָל-לְבָבוֹ; וְאֵין לְבֵית אֲחַזְיָהוּ, לַעְצֹר כֹּחַ לְמַמְלָכָה. 
<B>ב כב,י</B> וַעֲתַלְיָהוּ אֵם אֲחַזְיָהוּ, רָאֲתָה כִּי מֵת בְּנָהּ; וַתָּקָם, וַתְּדַבֵּר אֶת-כָּל-זֶרַע הַמַּמְלָכָה--לְבֵית יְהוּדָה. 
<B>ב כב,יא</B> וַתִּקַּח יְהוֹשַׁבְעַת בַּת-הַמֶּלֶךְ אֶת-יוֹאָשׁ בֶּן-אֲחַזְיָהוּ, וַתִּגְנֹב אֹתוֹ מִתּוֹךְ בְּנֵי-הַמֶּלֶךְ הַמּוּמָתִים, וַתִּתֵּן אֹתוֹ וְאֶת-מֵינִקְתּוֹ, בַּחֲדַר הַמִּטּוֹת; וַתַּסְתִּירֵהוּ יְהוֹשַׁבְעַת בַּת-הַמֶּלֶךְ יְהוֹרָם אֵשֶׁת יְהוֹיָדָע הַכֹּהֵן כִּי הִיא הָיְתָה אֲחוֹת אֲחַזְיָהוּ, מִפְּנֵי עֲתַלְיָהוּ--וְלֹא הֱמִיתָתְהוּ. 
<B>ב כב,יב</B> וַיְהִי אִתָּם בְּבֵית הָאֱלֹהִים, מִתְחַבֵּא שֵׁשׁ שָׁנִים; וַעֲתַלְיָה, מֹלֶכֶת עַל-הָאָרֶץ.  {פ}<BR>
<B>ב כג,א</B> וּבַשָּׁנָה הַשְּׁבִעִית הִתְחַזַּק יְהוֹיָדָע, וַיִּקַּח אֶת-שָׂרֵי הַמֵּאוֹת לַעֲזַרְיָהוּ בֶן-יְרֹחָם וּלְיִשְׁמָעֵאל בֶּן-יְהוֹחָנָן וְלַעֲזַרְיָהוּ בֶן-עוֹבֵד וְאֶת-מַעֲשֵׂיָהוּ בֶן-עֲדָיָהוּ וְאֶת-אֱלִישָׁפָט בֶּן-זִכְרִי--עִמּוֹ בַבְּרִית. 
<B>ב כג,ב</B> וַיָּסֹבּוּ, בִּיהוּדָה, וַיִּקְבְּצוּ אֶת-הַלְוִיִּם מִכָּל-עָרֵי יְהוּדָה, וְרָאשֵׁי הָאָבוֹת לְיִשְׂרָאֵל; וַיָּבֹאוּ, אֶל-יְרוּשָׁלִָם. 
<B>ב כג,ג</B> וַיִּכְרֹת כָּל-הַקָּהָל בְּרִית בְּבֵית הָאֱלֹהִים, עִם-הַמֶּלֶךְ; וַיֹּאמֶר לָהֶם, הִנֵּה בֶן-הַמֶּלֶךְ יִמְלֹךְ, כַּאֲשֶׁר דִּבֶּר יְהוָה, עַל-בְּנֵי דָוִיד. 
<B>ב כג,ד</B> זֶה הַדָּבָר, אֲשֶׁר תַּעֲשׂוּ:  הַשְּׁלִשִׁית מִכֶּם בָּאֵי הַשַּׁבָּת, לַכֹּהֲנִים וְלַלְוִיִּם, לְשֹׁעֲרֵי, הַסִּפִּים. 
<B>ב כג,ה</B> וְהַשְּׁלִשִׁית בְּבֵית הַמֶּלֶךְ, וְהַשְּׁלִשִׁית בְּשַׁעַר הַיְסוֹד; וְכָל-הָעָם--בְּחַצְרוֹת, בֵּית יְהוָה. 
<B>ב כג,ו</B> וְאַל-יָבוֹא בֵית-יְהוָה, כִּי אִם-הַכֹּהֲנִים וְהַמְשָׁרְתִים לַלְוִיִּם--הֵמָּה יָבֹאוּ, כִּי-קֹדֶשׁ הֵמָּה; וְכָל-הָעָם--יִשְׁמְרוּ, מִשְׁמֶרֶת יְהוָה. 
<B>ב כג,ז</B> וְהִקִּיפוּ הַלְוִיִּם אֶת-הַמֶּלֶךְ סָבִיב, אִישׁ וְכֵלָיו בְּיָדוֹ, וְהַבָּא אֶל-הַבַּיִת, יוּמָת; וִהְיוּ אֶת-הַמֶּלֶךְ, בְּבֹאוֹ וּבְצֵאתוֹ. 
<B>ב כג,ח</B> וַיַּעֲשׂוּ הַלְוִיִּם וְכָל-יְהוּדָה, כְּכֹל אֲשֶׁר-צִוָּה יְהוֹיָדָע הַכֹּהֵן, וַיִּקְחוּ אִישׁ אֶת-אֲנָשָׁיו, בָּאֵי הַשַּׁבָּת עִם יוֹצְאֵי הַשַּׁבָּת:  כִּי לֹא פָטַר יְהוֹיָדָע הַכֹּהֵן, אֶת-הַמַּחְלְקוֹת. 
<B>ב כג,ט</B> וַיִּתֵּן יְהוֹיָדָע הַכֹּהֵן לְשָׂרֵי הַמֵּאוֹת, אֶת-הַחֲנִיתִים וְאֶת-הַמָּגִנּוֹת וְאֶת-הַשְּׁלָטִים, אֲשֶׁר, לַמֶּלֶךְ דָּוִיד--אֲשֶׁר, בֵּית הָאֱלֹהִים. 
<B>ב כג,י</B> וַיַּעֲמֵד אֶת-כָּל-הָעָם וְאִישׁ שִׁלְחוֹ בְיָדוֹ, מִכֶּתֶף הַבַּיִת הַיְמָנִית עַד-כֶּתֶף הַבַּיִת הַשְּׂמָאלִית, לַמִּזְבֵּחַ, וְלַבָּיִת--עַל-הַמֶּלֶךְ, סָבִיב. 
<B>ב כג,יא</B> וַיּוֹצִיאוּ אֶת-בֶּן-הַמֶּלֶךְ, וַיִּתְּנוּ עָלָיו אֶת-הַנֵּזֶר וְאֶת-הָעֵדוּת, וַיַּמְלִיכוּ, אֹתוֹ; וַיִּמְשָׁחֻהוּ יְהוֹיָדָע וּבָנָיו, וַיֹּאמְרוּ יְחִי הַמֶּלֶךְ.  {ס} 
<B>ב כג,יב</B> וַתִּשְׁמַע עֲתַלְיָהוּ, אֶת-קוֹל הָעָם הָרָצִים, וְהַמְהַלְלִים, אֶת-הַמֶּלֶךְ; וַתָּבוֹא אֶל-הָעָם, בֵּית יְהוָה. 
<B>ב כג,יג</B> וַתֵּרֶא וְהִנֵּה הַמֶּלֶךְ עוֹמֵד עַל-עַמּוּדוֹ בַּמָּבוֹא, וְהַשָּׂרִים וְהַחֲצֹצְרוֹת עַל-הַמֶּלֶךְ, וְכָל-עַם הָאָרֶץ שָׂמֵחַ וְתוֹקֵעַ בַּחֲצֹצְרוֹת, וְהַמְשׁוֹרְרִים בִּכְלֵי הַשִּׁיר וּמוֹדִיעִים לְהַלֵּל; וַתִּקְרַע עֲתַלְיָהוּ אֶת-בְּגָדֶיהָ, וַתֹּאמֶר קֶשֶׁר קָשֶׁר.  {ס} 
<B>ב כג,יד</B> וַיּוֹצֵא יְהוֹיָדָע הַכֹּהֵן אֶת-שָׂרֵי הַמֵּאוֹת פְּקוּדֵי הַחַיִל, וַיֹּאמֶר אֲלֵהֶם הוֹצִיאוּהָ אֶל-מִבֵּית הַשְּׂדֵרוֹת, וְהַבָּא אַחֲרֶיהָ, יוּמַת בֶּחָרֶב:  כִּי אָמַר הַכֹּהֵן, לֹא תְמִיתוּהָ בֵּית יְהוָה. 
<B>ב כג,טו</B> וַיָּשִׂימוּ לָהּ יָדַיִם, וַתָּבוֹא אֶל-מְבוֹא שַׁעַר-הַסּוּסִים בֵּית הַמֶּלֶךְ; וַיְמִיתוּהָ, שָׁם.  {פ}<BR>
<B>ב כג,טז</B> וַיִּכְרֹת יְהוֹיָדָע, בְּרִית--בֵּינוֹ, וּבֵין כָּל-הָעָם וּבֵין הַמֶּלֶךְ:  לִהְיוֹת לְעָם, לַיהוָה. 
<B>ב כג,יז</B> וַיָּבֹאוּ כָל-הָעָם בֵּית-הַבַּעַל וַיִּתְּצֻהוּ, וְאֶת-מִזְבְּחֹתָיו וְאֶת-צְלָמָיו שִׁבֵּרוּ; וְאֵת, מַתָּן כֹּהֵן הַבַּעַל, הָרְגוּ, לִפְנֵי הַמִּזְבְּחוֹת. 
<B>ב כג,יח</B> וַיָּשֶׂם יְהוֹיָדָע פְּקֻדּוֹת בֵּית יְהוָה, בְּיַד הַכֹּהֲנִים הַלְוִיִּם אֲשֶׁר חָלַק דָּוִיד עַל-בֵּית יְהוָה, לְהַעֲלוֹת עֹלוֹת יְהוָה כַּכָּתוּב בְּתוֹרַת מֹשֶׁה, בְּשִׂמְחָה וּבְשִׁיר--עַל, יְדֵי דָוִיד. 
<B>ב כג,יט</B> וַיַּעֲמֵד, הַשּׁוֹעֲרִים, עַל-שַׁעֲרֵי, בֵּית יְהוָה; וְלֹא-יָבוֹא טָמֵא, לְכָל-דָּבָר. 
<B>ב כג,כ</B> וַיִּקַּח אֶת-שָׂרֵי הַמֵּאוֹת וְאֶת-הָאַדִּירִים וְאֶת-הַמּוֹשְׁלִים בָּעָם וְאֵת כָּל-עַם הָאָרֶץ, וַיּוֹרֶד אֶת-הַמֶּלֶךְ מִבֵּית יְהוָה, וַיָּבֹאוּ בְּתוֹךְ-שַׁעַר הָעֶלְיוֹן, בֵּית הַמֶּלֶךְ; וַיּוֹשִׁיבוּ, אֶת-הַמֶּלֶךְ, עַל, כִּסֵּא הַמַּמְלָכָה. 
<B>ב כג,כא</B> וַיִּשְׂמְחוּ כָל-עַם-הָאָרֶץ, וְהָעִיר שָׁקָטָה; וְאֶת-עֲתַלְיָהוּ, הֵמִיתוּ בֶחָרֶב. 
<B>ב כד,א</B> בֶּן-שֶׁבַע שָׁנִים, יֹאָשׁ בְּמָלְכוֹ, וְאַרְבָּעִים שָׁנָה, מָלַךְ בִּירוּשָׁלִָם; וְשֵׁם אִמּוֹ, צִבְיָה מִבְּאֵר שָׁבַע. 
<B>ב כד,ב</B> וַיַּעַשׂ יוֹאָשׁ הַיָּשָׁר, בְּעֵינֵי יְהוָה, כָּל-יְמֵי, יְהוֹיָדָע הַכֹּהֵן.  {ס} 
<B>ב כד,ג</B> וַיִּשָּׂא-לוֹ יְהוֹיָדָע, נָשִׁים שְׁתָּיִם; וַיּוֹלֶד, בָּנִים וּבָנוֹת. 
<B>ב כד,ד</B> וַיְהִי, אַחֲרֵי-כֵן; הָיָה עִם-לֵב יוֹאָשׁ, לְחַדֵּשׁ אֶת-בֵּית יְהוָה. 
<B>ב כד,ה</B> וַיִּקְבֹּץ, אֶת-הַכֹּהֲנִים וְהַלְוִיִּם, וַיֹּאמֶר לָהֶם צְאוּ לְעָרֵי יְהוּדָה וְקִבְצוּ מִכָּל-יִשְׂרָאֵל כֶּסֶף לְחַזֵּק אֶת-בֵּית אֱלֹהֵיכֶם מִדֵּי שָׁנָה בְּשָׁנָה, וְאַתֶּם תְּמַהֲרוּ לַדָּבָר; וְלֹא מִהֲרוּ, הַלְוִיִּם. 
<B>ב כד,ו</B> וַיִּקְרָא הַמֶּלֶךְ, לִיהוֹיָדָע הָרֹאשׁ, וַיֹּאמֶר לוֹ מַדּוּעַ לֹא-דָרַשְׁתָּ עַל-הַלְוִיִּם, לְהָבִיא מִיהוּדָה וּמִירוּשָׁלִַם אֶת-מַשְׂאַת מֹשֶׁה עֶבֶד-יְהוָה וְהַקָּהָל לְיִשְׂרָאֵל--לְאֹהֶל, הָעֵדוּת. 
<B>ב כד,ז</B> כִּי עֲתַלְיָהוּ הַמִּרְשַׁעַת, בָּנֶיהָ פָרְצוּ אֶת-בֵּית הָאֱלֹהִים; וְגַם כָּל-קָדְשֵׁי בֵית-יְהוָה, עָשׂוּ לַבְּעָלִים. 
<B>ב כד,ח</B> וַיֹּאמֶר הַמֶּלֶךְ, וַיַּעֲשׂוּ אֲרוֹן אֶחָד; וַיִּתְּנֻהוּ בְּשַׁעַר בֵּית-יְהוָה, חוּצָה. 
<B>ב כד,ט</B> וַיִּתְּנוּ-קוֹל בִּיהוּדָה וּבִירוּשָׁלִַם, לְהָבִיא לַיהוָה מַשְׂאַת מֹשֶׁה עֶבֶד-הָאֱלֹהִים עַל-יִשְׂרָאֵל--בַּמִּדְבָּר. 
<B>ב כד,י</B> וַיִּשְׂמְחוּ כָל-הַשָּׂרִים, וְכָל-הָעָם; וַיָּבִיאוּ וַיַּשְׁלִיכוּ לָאָרוֹן, עַד-לְכַלֵּה. 
<B>ב כד,יא</B> וַיְהִי בְּעֵת יָבִיא אֶת-הָאָרוֹן אֶל-פְּקֻדַּת הַמֶּלֶךְ, בְּיַד הַלְוִיִּם, וְכִרְאוֹתָם כִּי-רַב הַכֶּסֶף וּבָא סוֹפֵר הַמֶּלֶךְ וּפְקִיד כֹּהֵן הָרֹאשׁ, וִיעָרוּ אֶת-הָאָרוֹן וְיִשָּׂאֻהוּ וִישִׁיבֻהוּ אֶל-מְקֹמוֹ; כֹּה עָשׂוּ לְיוֹם בְּיוֹם, וַיַּאַסְפוּ-כֶסֶף לָרֹב. 
<B>ב כד,יב</B> וַיִּתְּנֵהוּ הַמֶּלֶךְ וִיהוֹיָדָע, אֶל-עוֹשֵׂה מְלֶאכֶת עֲבוֹדַת בֵּית-יְהוָה, וַיִּהְיוּ שֹׂכְרִים חֹצְבִים וְחָרָשִׁים, לְחַדֵּשׁ בֵּית יְהוָה; וְגַם לְחָרָשֵׁי בַרְזֶל וּנְחֹשֶׁת, לְחַזֵּק אֶת-בֵּית יְהוָה. 
<B>ב כד,יג</B> וַיַּעֲשׂוּ עֹשֵׂי הַמְּלָאכָה, וַתַּעַל אֲרוּכָה לַמְּלָאכָה בְּיָדָם; וַיַּעֲמִידוּ אֶת-בֵּית הָאֱלֹהִים, עַל-מַתְכֻּנְתּוֹ--וַיְאַמְּצֻהוּ. 
<B>ב כד,יד</B> וּכְכַלּוֹתָם הֵבִיאוּ לִפְנֵי הַמֶּלֶךְ וִיהוֹיָדָע אֶת-שְׁאָר הַכֶּסֶף, וַיַּעֲשֵׂהוּ כֵלִים לְבֵית-יְהוָה כְּלֵי שָׁרֵת, וְהַעֲלוֹת וְכַפּוֹת, וּכְלֵי זָהָב וָכָסֶף; וַיִּהְיוּ מַעֲלִים עֹלוֹת בְּבֵית-יְהוָה, תָּמִיד, כֹּל, יְמֵי יְהוֹיָדָע.  {פ}<BR>
<B>ב כד,טו</B> וַיִּזְקַן יְהוֹיָדָע וַיִּשְׂבַּע יָמִים, וַיָּמֹת--בֶּן-מֵאָה וּשְׁלֹשִׁים שָׁנָה, בְּמוֹתוֹ. 
<B>ב כד,טז</B> וַיִּקְבְּרֻהוּ בְעִיר-דָּוִיד, עִם-הַמְּלָכִים:  כִּי-עָשָׂה טוֹבָה בְּיִשְׂרָאֵל, וְעִם הָאֱלֹהִים וּבֵיתוֹ.  {פ}<BR>
<B>ב כד,יז</B> וְאַחֲרֵי מוֹת, יְהוֹיָדָע, בָּאוּ שָׂרֵי יְהוּדָה, וַיִּשְׁתַּחֲווּ לַמֶּלֶךְ; אָז שָׁמַע הַמֶּלֶךְ, אֲלֵיהֶם. 
<B>ב כד,יח</B> וַיַּעַזְבוּ, אֶת-בֵּית יְהוָה אֱלֹהֵי אֲבוֹתֵיהֶם, וַיַּעַבְדוּ אֶת-הָאֲשֵׁרִים, וְאֶת-הָעֲצַבִּים; וַיְהִי-קֶצֶף, עַל-יְהוּדָה וִירוּשָׁלִַם, בְּאַשְׁמָתָם, זֹאת. 
<B>ב כד,יט</B> וַיִּשְׁלַח בָּהֶם נְבִאִים, לַהֲשִׁיבָם אֶל-יְהוָה; וַיָּעִידוּ בָם, וְלֹא הֶאֱזִינוּ.  {ס} 
<B>ב כד,כ</B> וְרוּחַ אֱלֹהִים, לָבְשָׁה אֶת-זְכַרְיָה בֶּן-יְהוֹיָדָע הַכֹּהֵן, וַיַּעֲמֹד, מֵעַל לָעָם; וַיֹּאמֶר לָהֶם כֹּה אָמַר הָאֱלֹהִים, לָמָה אַתֶּם עֹבְרִים אֶת-מִצְות יְהוָה וְלֹא תַצְלִיחוּ--כִּי-עֲזַבְתֶּם אֶת-יְהוָה, וַיַּעֲזֹב אֶתְכֶם. 
<B>ב כד,כא</B> וַיִּקְשְׁרוּ עָלָיו, וַיִּרְגְּמֻהוּ אֶבֶן בְּמִצְוַת הַמֶּלֶךְ, בַּחֲצַר, בֵּית יְהוָה. 
<B>ב כד,כב</B> וְלֹא-זָכַר יוֹאָשׁ הַמֶּלֶךְ, הַחֶסֶד אֲשֶׁר עָשָׂה יְהוֹיָדָע אָבִיו עִמּוֹ, וַיַּהֲרֹג, אֶת-בְּנוֹ; וּכְמוֹתוֹ אָמַר, יֵרֶא יְהוָה וְיִדְרֹשׁ.  {פ}<BR>
<B>ב כד,כג</B> וַיְהִי לִתְקוּפַת הַשָּׁנָה, עָלָה עָלָיו חֵיל אֲרָם, וַיָּבֹאוּ אֶל-יְהוּדָה וִירוּשָׁלִַם, וַיַּשְׁחִיתוּ אֶת-כָּל-שָׂרֵי הָעָם מֵעָם; וְכָל-שְׁלָלָם שִׁלְּחוּ, לְמֶלֶךְ דַּרְמָשֶׂק. 
<B>ב כד,כד</B> כִּי בְמִצְעַר אֲנָשִׁים בָּאוּ חֵיל אֲרָם, וַיהוָה נָתַן בְּיָדָם חַיִל לָרֹב מְאֹד--כִּי עָזְבוּ, אֶת-יְהוָה אֱלֹהֵי אֲבוֹתֵיהֶם; וְאֶת-יוֹאָשׁ, עָשׂוּ שְׁפָטִים. 
<B>ב כד,כה</B> וּבְלֶכְתָּם מִמֶּנּוּ, כִּי-עָזְבוּ אֹתוֹ בְּמַחֲלֻיִים רַבִּים, הִתְקַשְּׁרוּ עָלָיו עֲבָדָיו בִּדְמֵי בְּנֵי יְהוֹיָדָע הַכֹּהֵן, וַיַּהַרְגֻהוּ עַל-מִטָּתוֹ וַיָּמֹת; וַיִּקְבְּרֻהוּ בְּעִיר דָּוִיד, וְלֹא קְבָרֻהוּ בְּקִבְרוֹת הַמְּלָכִים. 
<B>ב כד,כו</B> וְאֵלֶּה, הַמִּתְקַשְּׁרִים עָלָיו:  זָבָד, בֶּן-שִׁמְעָת הָעַמּוֹנִית, וִיהוֹזָבָד, בֶּן-שִׁמְרִית הַמּוֹאָבִית. 
<B>ב כד,כז</B> וּבָנָיו ורב (יִרֶב) הַמַּשָּׂא עָלָיו, וִיסוֹד בֵּית הָאֱלֹהִים--הִנָּם כְּתוּבִים, עַל-מִדְרַשׁ סֵפֶר הַמְּלָכִים; וַיִּמְלֹךְ אֲמַצְיָהוּ בְנוֹ, תַּחְתָּיו.  {פ}<BR>
<B>ב כה,א</B> בֶּן-עֶשְׂרִים וְחָמֵשׁ שָׁנָה, מָלַךְ אֲמַצְיָהוּ, וְעֶשְׂרִים וָתֵשַׁע שָׁנָה, מָלַךְ בִּירוּשָׁלִָם; וְשֵׁם אִמּוֹ, יְהוֹעַדָּן מִירוּשָׁלָיִם. 
<B>ב כה,ב</B> וַיַּעַשׂ הַיָּשָׁר, בְּעֵינֵי יְהוָה:  רַק, לֹא בְּלֵבָב שָׁלֵם. 
<B>ב כה,ג</B> וַיְהִי, כַּאֲשֶׁר חָזְקָה הַמַּמְלָכָה עָלָיו; וַיַּהֲרֹג, אֶת-עֲבָדָיו, הַמַּכִּים, אֶת-הַמֶּלֶךְ אָבִיו. 
<B>ב כה,ד</B> וְאֶת-בְּנֵיהֶם, לֹא הֵמִית:  כִּי כַכָּתוּב בַּתּוֹרָה בְּסֵפֶר מֹשֶׁה אֲשֶׁר-צִוָּה יְהוָה לֵאמֹר, לֹא-יָמוּתוּ אָבוֹת עַל-בָּנִים וּבָנִים לֹא-יָמוּתוּ עַל-אָבוֹת--כִּי אִישׁ בְּחֶטְאוֹ, יָמוּתוּ. 
<B>ב כה,ה</B> וַיִּקְבֹּץ אֲמַצְיָהוּ, אֶת-יְהוּדָה, וַיַּעֲמִידֵם לְבֵית-אָבוֹת לְשָׂרֵי הָאֲלָפִים וּלְשָׂרֵי הַמֵּאוֹת, לְכָל-יְהוּדָה וּבִנְיָמִן; וַיִּפְקְדֵם, לְמִבֶּן עֶשְׂרִים שָׁנָה וָמַעְלָה, וַיִּמְצָאֵם שְׁלֹשׁ-מֵאוֹת אֶלֶף בָּחוּר יוֹצֵא צָבָא, אֹחֵז רֹמַח וְצִנָּה. 
<B>ב כה,ו</B> וַיִּשְׂכֹּר מִיִּשְׂרָאֵל, מֵאָה אֶלֶף גִּבּוֹר חָיִל--בְּמֵאָה כִכַּר-כָּסֶף. 
<B>ב כה,ז</B> וְאִישׁ הָאֱלֹהִים, בָּא אֵלָיו לֵאמֹר, הַמֶּלֶךְ, אַל-יָבוֹא עִמְּךָ צְבָא יִשְׂרָאֵל:  כִּי אֵין יְהוָה עִם-יִשְׂרָאֵל, כֹּל בְּנֵי אֶפְרָיִם. 
<B>ב כה,ח</B> כִּי אִם-בֹּא אַתָּה, עֲשֵׂה חֲזַק לַמִּלְחָמָה--יַכְשִׁילְךָ הָאֱלֹהִים לִפְנֵי אוֹיֵב, כִּי יֶשׁ-כֹּחַ בֵּאלֹהִים לַעְזוֹר וּלְהַכְשִׁיל. 
<B>ב כה,ט</B> וַיֹּאמֶר אֲמַצְיָהוּ, לְאִישׁ הָאֱלֹהִים, וּמַה-לַּעֲשׂוֹת לִמְאַת הַכִּכָּר, אֲשֶׁר נָתַתִּי לִגְדוּד יִשְׂרָאֵל; וַיֹּאמֶר, אִישׁ הָאֱלֹהִים, יֵשׁ לַיהוָה, לָתֶת לְךָ הַרְבֵּה מִזֶּה. 
<B>ב כה,י</B> וַיַּבְדִּילֵם אֲמַצְיָהוּ, לְהַגְּדוּד אֲשֶׁר-בָּא אֵלָיו מֵאֶפְרַיִם, לָלֶכֶת, לִמְקוֹמָם; וַיִּחַר אַפָּם מְאֹד בִּיהוּדָה, וַיָּשׁוּבוּ לִמְקוֹמָם בָּחֳרִי-אָף.  {ס} 
<B>ב כה,יא</B> וַאֲמַצְיָהוּ, הִתְחַזַּק, וַיִּנְהַג אֶת-עַמּוֹ, וַיֵּלֶךְ גֵּיא הַמֶּלַח; וַיַּךְ אֶת-בְּנֵי-שֵׂעִיר, עֲשֶׂרֶת אֲלָפִים. 
<B>ב כה,יב</B> וַעֲשֶׂרֶת אֲלָפִים חַיִּים, שָׁבוּ בְּנֵי יְהוּדָה, וַיְבִיאוּם, לְרֹאשׁ הַסָּלַע; וַיַּשְׁלִיכוּם מֵרֹאשׁ-הַסֶּלַע, וְכֻלָּם נִבְקָעוּ. 
<B>ב כה,יג</B> וּבְנֵי הַגְּדוּד, אֲשֶׁר הֵשִׁיב אֲמַצְיָהוּ מִלֶּכֶת עִמּוֹ לַמִּלְחָמָה, וַיִּפְשְׁטוּ בְּעָרֵי יְהוּדָה, מִשֹּׁמְרוֹן וְעַד-בֵּית חוֹרוֹן; וַיַּכּוּ מֵהֶם שְׁלֹשֶׁת אֲלָפִים, וַיָּבֹזּוּ בִּזָּה רַבָּה.  {פ}<BR>
<B>ב כה,יד</B> וַיְהִי, אַחֲרֵי בוֹא אֲמַצְיָהוּ מֵהַכּוֹת אֶת-אֲדוֹמִים, וַיָּבֵא אֶת-אֱלֹהֵי בְּנֵי שֵׂעִיר, וַיַּעֲמִידֵם לוֹ לֵאלֹהִים; וְלִפְנֵיהֶם יִשְׁתַּחֲוֶה, וְלָהֶם יְקַטֵּר. 
<B>ב כה,טו</B> וַיִּחַר-אַף יְהוָה, בַּאֲמַצְיָהוּ; וַיִּשְׁלַח אֵלָיו, נָבִיא, וַיֹּאמֶר לוֹ לָמָּה דָרַשְׁתָּ אֶת-אֱלֹהֵי הָעָם, אֲשֶׁר לֹא-הִצִּילוּ אֶת-עַמָּם מִיָּדֶךָ. 
<B>ב כה,טז</B> וַיְהִי בְּדַבְּרוֹ אֵלָיו, וַיֹּאמֶר לוֹ הַלְיוֹעֵץ לַמֶּלֶךְ נְתַנּוּךָ--חֲדַל-לְךָ, לָמָּה יַכּוּךָ; וַיֶּחְדַּל הַנָּבִיא, וַיֹּאמֶר יָדַעְתִּי כִּי-יָעַץ אֱלֹהִים לְהַשְׁחִיתֶךָ--כִּי-עָשִׂיתָ זֹּאת, וְלֹא שָׁמַעְתָּ לַעֲצָתִי.  {פ}<BR>
<B>ב כה,יז</B> וַיִּוָּעַץ, אֲמַצְיָהוּ מֶלֶךְ יְהוּדָה, וַיִּשְׁלַח אֶל-יוֹאָשׁ בֶּן-יְהוֹאָחָז בֶּן-יֵהוּא מֶלֶךְ יִשְׂרָאֵל, לֵאמֹר:  לְךָ, נִתְרָאֶה פָנִים. 
<B>ב כה,יח</B> וַיִּשְׁלַח יוֹאָשׁ מֶלֶךְ-יִשְׂרָאֵל, אֶל-אֲמַצְיָהוּ מֶלֶךְ-יְהוּדָה לֵאמֹר, הַחוֹחַ אֲשֶׁר בַּלְּבָנוֹן שָׁלַח אֶל-הָאֶרֶז אֲשֶׁר בַּלְּבָנוֹן לֵאמֹר, תְּנָה-אֶת-בִּתְּךָ לִבְנִי לְאִשָּׁה; וַתַּעֲבֹר חַיַּת הַשָּׂדֶה, אֲשֶׁר בַּלְּבָנוֹן, וַתִּרְמֹס, אֶת-הַחוֹחַ. 
<B>ב כה,יט</B> אָמַרְתָּ, הִנֵּה הִכִּיתָ אֶת-אֱדוֹם, וּנְשָׂאֲךָ לִבְּךָ, לְהַכְבִּיד; עַתָּה, שְׁבָה בְּבֵיתֶךָ--לָמָּה תִתְגָּרֶה בְּרָעָה, וְנָפַלְתָּ אַתָּה וִיהוּדָה עִמָּךְ. 
<B>ב כה,כ</B> וְלֹא-שָׁמַע אֲמַצְיָהוּ--כִּי מֵהָאֱלֹהִים הִיא, לְמַעַן תִּתָּם בְּיָד:  כִּי דָרְשׁוּ, אֵת אֱלֹהֵי אֱדוֹם. 
<B>ב כה,כא</B> וַיַּעַל יוֹאָשׁ מֶלֶךְ-יִשְׂרָאֵל וַיִּתְרָאוּ פָנִים, הוּא וַאֲמַצְיָהוּ מֶלֶךְ-יְהוּדָה, בְּבֵית שֶׁמֶשׁ, אֲשֶׁר לִיהוּדָה. 
<B>ב כה,כב</B> וַיִּנָּגֶף יְהוּדָה, לִפְנֵי יִשְׂרָאֵל; וַיָּנֻסוּ, אִישׁ לְאֹהָלָיו. 
<B>ב כה,כג</B> וְאֵת אֲמַצְיָהוּ מֶלֶךְ-יְהוּדָה בֶּן-יוֹאָשׁ בֶּן-יְהוֹאָחָז, תָּפַשׂ יוֹאָשׁ מֶלֶךְ-יִשְׂרָאֵל--בְּבֵית שָׁמֶשׁ; וַיְבִיאֵהוּ, יְרוּשָׁלִַם, וַיִּפְרֹץ בְּחוֹמַת יְרוּשָׁלִַם מִשַּׁעַר אֶפְרַיִם עַד-שַׁעַר הַפּוֹנֶה, אַרְבַּע מֵאוֹת אַמָּה. 
<B>ב כה,כד</B> וְכָל-הַזָּהָב וְהַכֶּסֶף וְאֵת כָּל-הַכֵּלִים הַנִּמְצְאִים בְּבֵית-הָאֱלֹהִים עִם-עֹבֵד אֱדוֹם, וְאֶת-אוֹצְרוֹת בֵּית הַמֶּלֶךְ, וְאֵת, בְּנֵי הַתַּעֲרֻבוֹת; וַיָּשָׁב, שֹׁמְרוֹן.  {פ}<BR>
<B>ב כה,כה</B> וַיְחִי אֲמַצְיָהוּ בֶן-יוֹאָשׁ, מֶלֶךְ יְהוּדָה, אַחֲרֵי מוֹת, יוֹאָשׁ בֶּן-יְהוֹאָחָז מֶלֶךְ יִשְׂרָאֵל--חֲמֵשׁ עֶשְׂרֵה, שָׁנָה. 
<B>ב כה,כו</B> וְיֶתֶר דִּבְרֵי אֲמַצְיָהוּ, הָרִאשֹׁנִים וְהָאַחֲרוֹנִים--הֲלֹא הִנָּם כְּתוּבִים, עַל-סֵפֶר מַלְכֵי-יְהוּדָה וְיִשְׂרָאֵל. 
<B>ב כה,כז</B> וּמֵעֵת, אֲשֶׁר-סָר אֲמַצְיָהוּ מֵאַחֲרֵי יְהוָה, וַיִּקְשְׁרוּ עָלָיו קֶשֶׁר בִּירוּשָׁלִַם, וַיָּנָס לָכִישָׁה; וַיִּשְׁלְחוּ אַחֲרָיו לָכִישָׁה, וַיְמִיתֻהוּ שָׁם. 
<B>ב כה,כח</B> וַיִּשָּׂאֻהוּ, עַל-הַסּוּסִים; וַיִּקְבְּרוּ אֹתוֹ עִם-אֲבֹתָיו, בְּעִיר יְהוּדָה. 
<B>ב כו,א</B> וַיִּקְחוּ כָּל-עַם יְהוּדָה, אֶת-עֻזִּיָּהוּ, וְהוּא, בֶּן-שֵׁשׁ עֶשְׂרֵה שָׁנָה; וַיַּמְלִיכוּ אֹתוֹ, תַּחַת אָבִיו אֲמַצְיָהוּ. 
<B>ב כו,ב</B> הוּא בָּנָה אֶת-אֵילוֹת, וַיְשִׁיבֶהָ לִיהוּדָה, אַחֲרֵי שְׁכַב-הַמֶּלֶךְ, עִם-אֲבֹתָיו.  {פ}<BR>
<B>ב כו,ג</B> בֶּן-שֵׁשׁ עֶשְׂרֵה שָׁנָה, עֻזִּיָּהוּ בְמָלְכוֹ, וַחֲמִשִּׁים וּשְׁתַּיִם שָׁנָה, מָלַךְ בִּירוּשָׁלִָם; וְשֵׁם אִמּוֹ, יכיליה (יְכָלְיָה) מִן-יְרוּשָׁלִָם. 
<B>ב כו,ד</B> וַיַּעַשׂ הַיָּשָׁר, בְּעֵינֵי יְהוָה:  כְּכֹל אֲשֶׁר-עָשָׂה, אֲמַצְיָהוּ אָבִיו. 
<B>ב כו,ה</B> וַיְהִי, לִדְרֹשׁ אֱלֹהִים, בִּימֵי זְכַרְיָהוּ, הַמֵּבִין בִּרְאֹת הָאֱלֹהִים; וּבִימֵי דָּרְשׁוֹ אֶת-יְהוָה, הִצְלִיחוֹ הָאֱלֹהִים. 
<B>ב כו,ו</B> וַיֵּצֵא, וַיִּלָּחֶם בַּפְּלִשְׁתִּים, וַיִּפְרֹץ אֶת-חוֹמַת גַּת וְאֵת חוֹמַת יַבְנֵה, וְאֵת חוֹמַת אַשְׁדּוֹד; וַיִּבְנֶה עָרִים, בְּאַשְׁדּוֹד וּבַפְּלִשְׁתִּים. 
<B>ב כו,ז</B> וַיַּעְזְרֵהוּ הָאֱלֹהִים עַל-פְּלִשְׁתִּים וְעַל-הערביים (הָעַרְבִים), הַיֹּשְׁבִים בְּגוּר-בָּעַל--וְהַמְּעוּנִים. 
<B>ב כו,ח</B> וַיִּתְּנוּ הָעַמּוֹנִים מִנְחָה, לְעֻזִּיָּהוּ; וַיֵּלֶךְ שְׁמוֹ עַד-לְבוֹא מִצְרַיִם, כִּי הֶחֱזִיק עַד-לְמָעְלָה. 
<B>ב כו,ט</B> וַיִּבֶן עֻזִּיָּהוּ מִגְדָּלִים בִּירוּשָׁלִַם, עַל-שַׁעַר הַפִּנָּה וְעַל-שַׁעַר הַגַּיְא וְעַל-הַמִּקְצוֹעַ; וַיְחַזְּקֵם. 
<B>ב כו,י</B> וַיִּבֶן מִגְדָּלִים בַּמִּדְבָּר, וַיַּחְצֹב בֹּרוֹת רַבִּים--כִּי מִקְנֶה-רַּב הָיָה לוֹ, וּבַשְּׁפֵלָה וּבַמִּישׁוֹר; אִכָּרִים וְכֹרְמִים, בֶּהָרִים וּבַכַּרְמֶל--כִּי-אֹהֵב אֲדָמָה, הָיָה.  {ס} 
<B>ב כו,יא</B> וַיְהִי לְעֻזִּיָּהוּ חַיִל עֹשֵׂה מִלְחָמָה יוֹצְאֵי צָבָא לִגְדוּד, בְּמִסְפַּר פְּקֻדָּתָם, בְּיַד יעואל (יְעִיאֵל) הַסּוֹפֵר, וּמַעֲשֵׂיָהוּ הַשּׁוֹטֵר--עַל, יַד-חֲנַנְיָהוּ, מִשָּׂרֵי, הַמֶּלֶךְ. 
<B>ב כו,יב</B> כֹּל מִסְפַּר רָאשֵׁי הָאָבוֹת, לְגִבּוֹרֵי חָיִל--אַלְפַּיִם, וְשֵׁשׁ מֵאוֹת. 
<B>ב כו,יג</B> וְעַל-יָדָם חֵיל צָבָא שְׁלֹשׁ מֵאוֹת אֶלֶף, וְשִׁבְעַת אֲלָפִים וַחֲמֵשׁ מֵאוֹת, עוֹשֵׂי מִלְחָמָה, בְּכֹחַ חָיִל--לַעְזֹר לַמֶּלֶךְ, עַל-הָאוֹיֵב. 
<B>ב כו,יד</B> וַיָּכֶן לָהֶם עֻזִּיָּהוּ לְכָל-הַצָּבָא, מָגִנִּים וּרְמָחִים וְכוֹבָעִים, וְשִׁרְיֹנוֹת, וּקְשָׁתוֹת--וּלְאַבְנֵי, קְלָעִים. 
<B>ב כו,טו</B> וַיַּעַשׂ בִּירוּשָׁלִַם חִשְּׁבֹנוֹת מַחֲשֶׁבֶת חוֹשֵׁב, לִהְיוֹת עַל-הַמִּגְדָּלִים וְעַל-הַפִּנּוֹת, לִירוֹא בַּחִצִּים, וּבָאֲבָנִים גְּדֹלוֹת; וַיֵּצֵא שְׁמוֹ עַד-לְמֵרָחוֹק, כִּי-הִפְלִיא לְהֵעָזֵר עַד כִּי-חָזָק. 
<B>ב כו,טז</B> וּכְחֶזְקָתוֹ, גָּבַהּ לִבּוֹ עַד-לְהַשְׁחִית, וַיִּמְעַל, בַּיהוָה אֱלֹהָיו; וַיָּבֹא אֶל-הֵיכַל יְהוָה, לְהַקְטִיר עַל-מִזְבַּח הַקְּטֹרֶת. 
<B>ב כו,יז</B> וַיָּבֹא אַחֲרָיו, עֲזַרְיָהוּ הַכֹּהֵן; וְעִמּוֹ כֹּהֲנִים לַיהוָה, שְׁמוֹנִים--בְּנֵי-חָיִל. 
<B>ב כו,יח</B> וַיַּעַמְדוּ עַל-עֻזִּיָּהוּ הַמֶּלֶךְ, וַיֹּאמְרוּ לוֹ לֹא-לְךָ עֻזִּיָּהוּ לְהַקְטִיר לַיהוָה--כִּי לַכֹּהֲנִים בְּנֵי-אַהֲרֹן הַמְקֻדָּשִׁים, לְהַקְטִיר:  צֵא מִן-הַמִּקְדָּשׁ כִּי מָעַלְתָּ, וְלֹא-לְךָ לְכָבוֹד מֵיְהוָה אֱלֹהִים. 
<B>ב כו,יט</B> וַיִּזְעַף, עֻזִּיָּהוּ, וּבְיָדוֹ מִקְטֶרֶת, לְהַקְטִיר; וּבְזַעְפּוֹ עִם-הַכֹּהֲנִים, וְהַצָּרַעַת זָרְחָה בְמִצְחוֹ לִפְנֵי הַכֹּהֲנִים בְּבֵית יְהוָה, מֵעַל, לְמִזְבַּח הַקְּטֹרֶת. 
<B>ב כו,כ</B> וַיִּפֶן אֵלָיו עֲזַרְיָהוּ כֹהֵן הָרֹאשׁ וְכָל-הַכֹּהֲנִים, וְהִנֵּה-הוּא מְצֹרָע בְּמִצְחוֹ, וַיַּבְהִלוּהוּ, מִשָּׁם; וְגַם-הוּא נִדְחַף לָצֵאת, כִּי נִגְּעוֹ יְהוָה. 
<B>ב כו,כא</B> וַיְהִי עֻזִּיָּהוּ הַמֶּלֶךְ מְצֹרָע עַד-יוֹם מוֹתוֹ, וַיֵּשֶׁב בֵּית החפשות (הַחָפְשִׁית) מְצֹרָע--כִּי נִגְזַר, מִבֵּית יְהוָה; וְיוֹתָם בְּנוֹ עַל-בֵּית הַמֶּלֶךְ, שׁוֹפֵט אֶת-עַם הָאָרֶץ. 
<B>ב כו,כב</B> וְיֶתֶר דִּבְרֵי עֻזִּיָּהוּ, הָרִאשֹׁנִים וְהָאַחֲרֹנִים--כָּתַב יְשַׁעְיָהוּ בֶן-אָמוֹץ, הַנָּבִיא. 
<B>ב כו,כג</B> וַיִּשְׁכַּב עֻזִּיָּהוּ עִם-אֲבֹתָיו, וַיִּקְבְּרוּ אֹתוֹ עִם-אֲבֹתָיו בִּשְׂדֵה הַקְּבוּרָה אֲשֶׁר לַמְּלָכִים--כִּי אָמְרוּ, מְצוֹרָע הוּא; וַיִּמְלֹךְ יוֹתָם בְּנוֹ, תַּחְתָּיו.  {פ}<BR>
<B>ב כז,א</B> בֶּן-עֶשְׂרִים וְחָמֵשׁ שָׁנָה, יוֹתָם בְּמָלְכוֹ, וְשֵׁשׁ-עֶשְׂרֵה שָׁנָה, מָלַךְ בִּירוּשָׁלִָם; וְשֵׁם אִמּוֹ, יְרוּשָׁה בַּת-צָדוֹק. 
<B>ב כז,ב</B> וַיַּעַשׂ הַיָּשָׁר בְּעֵינֵי יְהוָה, כְּכֹל אֲשֶׁר-עָשָׂה עֻזִּיָּהוּ אָבִיו--רַק, לֹא-בָא אֶל-הֵיכַל יְהוָה; וְעוֹד הָעָם, מַשְׁחִיתִים. 
<B>ב כז,ג</B> הוּא, בָּנָה אֶת-שַׁעַר בֵּית-יְהוָה--הָעֶלְיוֹן; וּבְחוֹמַת הָעֹפֶל בָּנָה, לָרֹב. 
<B>ב כז,ד</B> וְעָרִים בָּנָה, בְּהַר-יְהוּדָה; וּבֶחֳרָשִׁים בָּנָה, בִּירָנִיּוֹת וּמִגְדָּלִים. 
<B>ב כז,ה</B> וְהוּא נִלְחַם עִם-מֶלֶךְ בְּנֵי-עַמּוֹן, וַיֶּחֱזַק עֲלֵיהֶם, וַיִּתְּנוּ-לוֹ בְנֵי-עַמּוֹן בַּשָּׁנָה הַהִיא מֵאָה כִּכַּר-כֶּסֶף, וַעֲשֶׂרֶת אֲלָפִים כֹּרִים חִטִּים וּשְׂעוֹרִים עֲשֶׂרֶת אֲלָפִים:  זֹאת, הֵשִׁיבוּ לוֹ בְּנֵי עַמּוֹן, וּבַשָּׁנָה הַשֵּׁנִית, וְהַשְּׁלִשִׁית. 
<B>ב כז,ו</B> וַיִּתְחַזֵּק, יוֹתָם:  כִּי הֵכִין דְּרָכָיו, לִפְנֵי יְהוָה אֱלֹהָיו. 
<B>ב כז,ז</B> וְיֶתֶר דִּבְרֵי יוֹתָם, וְכָל-מִלְחֲמֹתָיו וּדְרָכָיו--הִנָּם כְּתוּבִים, עַל-סֵפֶר מַלְכֵי-יִשְׂרָאֵל וִיהוּדָה. 
<B>ב כז,ח</B> בֶּן-עֶשְׂרִים וְחָמֵשׁ שָׁנָה, הָיָה בְמָלְכוֹ; וְשֵׁשׁ-עֶשְׂרֵה שָׁנָה, מָלַךְ בִּירוּשָׁלִָם. 
<B>ב כז,ט</B> וַיִּשְׁכַּב יוֹתָם עִם-אֲבֹתָיו, וַיִּקְבְּרוּ אֹתוֹ בְּעִיר דָּוִיד; וַיִּמְלֹךְ אָחָז בְּנוֹ, תַּחְתָּיו.  {פ}<BR>
<B>ב כח,א</B> בֶּן-עֶשְׂרִים שָׁנָה, אָחָז בְּמָלְכוֹ, וְשֵׁשׁ-עֶשְׂרֵה שָׁנָה, מָלַךְ בִּירוּשָׁלִָם; וְלֹא-עָשָׂה הַיָּשָׁר בְּעֵינֵי יְהוָה, כְּדָוִיד אָבִיו. 
<B>ב כח,ב</B> וַיֵּלֶךְ, בְּדַרְכֵי מַלְכֵי יִשְׂרָאֵל; וְגַם מַסֵּכוֹת עָשָׂה, לַבְּעָלִים. 
<B>ב כח,ג</B> וְהוּא הִקְטִיר, בְּגֵיא בֶן-הִנֹּם; וַיַּבְעֵר אֶת-בָּנָיו, בָּאֵשׁ, כְּתֹעֲבוֹת הַגּוֹיִם, אֲשֶׁר הֹרִישׁ יְהוָה מִפְּנֵי בְּנֵי יִשְׂרָאֵל. 
<B>ב כח,ד</B> וַיְזַבֵּחַ וַיְקַטֵּר בַּבָּמוֹת, וְעַל-הַגְּבָעוֹת, וְתַחַת, כָּל-עֵץ רַעֲנָן. 
<B>ב כח,ה</B> וַיִּתְּנֵהוּ יְהוָה אֱלֹהָיו, בְּיַד מֶלֶךְ אֲרָם, וַיַּכּוּ-בוֹ, וַיִּשְׁבּוּ מִמֶּנּוּ שִׁבְיָה גְדוֹלָה וַיָּבִיאוּ דַּרְמָשֶׂק; וְגַם בְּיַד-מֶלֶךְ יִשְׂרָאֵל, נִתָּן, וַיַּךְ-בּוֹ, מַכָּה גְדוֹלָה.  {ס} 
<B>ב כח,ו</B> וַיַּהֲרֹג פֶּקַח בֶּן-רְמַלְיָהוּ בִּיהוּדָה, מֵאָה וְעֶשְׂרִים אֶלֶף בְּיוֹם אֶחָד--הַכֹּל בְּנֵי-חָיִל:  בְּעָזְבָם, אֶת-יְהוָה אֱלֹהֵי אֲבוֹתָם. 
<B>ב כח,ז</B> וַיַּהֲרֹג זִכְרִי גִּבּוֹר אֶפְרַיִם, אֶת-מַעֲשֵׂיָהוּ בֶּן-הַמֶּלֶךְ, וְאֶת-עַזְרִיקָם, נְגִיד הַבָּיִת; וְאֶת-אֶלְקָנָה, מִשְׁנֵה הַמֶּלֶךְ.  {ס} 
<B>ב כח,ח</B> וַיִּשְׁבּוּ בְנֵי-יִשְׂרָאֵל מֵאֲחֵיהֶם מָאתַיִם אֶלֶף, נָשִׁים בָּנִים וּבָנוֹת, וְגַם-שָׁלָל רָב, בָּזְזוּ מֵהֶם; וַיָּבִיאוּ אֶת-הַשָּׁלָל, לְשֹׁמְרוֹן.  {ס} 
<B>ב כח,ט</B> וְשָׁם הָיָה נָבִיא לַיהוָה, עֹדֵד שְׁמוֹ, וַיֵּצֵא לִפְנֵי הַצָּבָא הַבָּא לְשֹׁמְרוֹן, וַיֹּאמֶר לָהֶם הִנֵּה בַּחֲמַת יְהוָה אֱלֹהֵי-אֲבוֹתֵיכֶם עַל-יְהוּדָה נְתָנָם בְּיֶדְכֶם; וַתַּהַרְגוּ-בָם בְּזַעַף, עַד לַשָּׁמַיִם הִגִּיעַ. 
<B>ב כח,י</B> וְעַתָּה בְּנֵי-יְהוּדָה וִירוּשָׁלִַם, אַתֶּם אֹמְרִים, לִכְבֹּשׁ לַעֲבָדִים וְלִשְׁפָחוֹת, לָכֶם; הֲלֹא רַק-אַתֶּם עִמָּכֶם אֲשָׁמוֹת, לַיהוָה אֱלֹהֵיכֶם. 
<B>ב כח,יא</B> וְעַתָּה שְׁמָעוּנִי--וְהָשִׁיבוּ הַשִּׁבְיָה, אֲשֶׁר שְׁבִיתֶם מֵאֲחֵיכֶם:  כִּי חֲרוֹן אַף-יְהוָה, עֲלֵיכֶם.  {ס} 
<B>ב כח,יב</B> וַיָּקֻמוּ אֲנָשִׁים מֵרָאשֵׁי בְנֵי-אֶפְרַיִם, עֲזַרְיָהוּ בֶן-יְהוֹחָנָן בֶּרֶכְיָהוּ בֶן-מְשִׁלֵּמוֹת, וִיחִזְקִיָּהוּ בֶּן-שַׁלֻּם, וַעֲמָשָׂא בֶּן-חַדְלָי--עַל-הַבָּאִים, מִן-הַצָּבָא. 
<B>ב כח,יג</B> וַיֹּאמְרוּ לָהֶם, לֹא-תָבִיאוּ אֶת-הַשִּׁבְיָה הֵנָּה--כִּי לְאַשְׁמַת יְהוָה עָלֵינוּ אַתֶּם אֹמְרִים, לְהֹסִיף עַל-חַטֹּאתֵנוּ וְעַל-אַשְׁמָתֵנוּ:  כִּי-רַבָּה אַשְׁמָה לָנוּ, וַחֲרוֹן אָף עַל-יִשְׂרָאֵל.  {ס} 
<B>ב כח,יד</B> וַיַּעֲזֹב הֶחָלוּץ, אֶת-הַשִּׁבְיָה וְאֶת-הַבִּזָּה, לִפְנֵי הַשָּׂרִים, וְכָל-הַקָּהָל. 
<B>ב כח,טו</B> וַיָּקֻמוּ הָאֲנָשִׁים אֲשֶׁר-נִקְּבוּ בְשֵׁמוֹת וַיַּחֲזִיקוּ בַשִּׁבְיָה, וְכָל-מַעֲרֻמֵּיהֶם הִלְבִּישׁוּ מִן-הַשָּׁלָל, וַיַּלְבִּשֻׁם וַיַּנְעִלוּם וַיַּאֲכִלוּם וַיַּשְׁקוּם וַיְסֻכוּם וַיְנַהֲלוּם בַּחֲמֹרִים לְכָל-כּוֹשֵׁל, וַיְבִיאוּם יְרֵחוֹ עִיר-הַתְּמָרִים אֵצֶל אֲחֵיהֶם; וַיָּשׁוּבוּ, שֹׁמְרוֹן.  {פ}<BR>
<B>ב כח,טז</B> בָּעֵת הַהִיא, שָׁלַח הַמֶּלֶךְ אָחָז עַל-מַלְכֵי אַשּׁוּר--לַעְזֹר לוֹ. 
<B>ב כח,יז</B> וְעוֹד אֲדוֹמִים, בָּאוּ; וַיַּכּוּ בִיהוּדָה, וַיִּשְׁבּוּ-שֶׁבִי. 
<B>ב כח,יח</B> וּפְלִשְׁתִּים פָּשְׁטוּ, בְּעָרֵי הַשְּׁפֵלָה וְהַנֶּגֶב לִיהוּדָה, וַיִּלְכְּדוּ אֶת-בֵּית-שֶׁמֶשׁ וְאֶת-אַיָּלוֹן וְאֶת-הַגְּדֵרוֹת וְאֶת-שׂוֹכוֹ וּבְנוֹתֶיהָ וְאֶת-תִּמְנָה וּבְנוֹתֶיהָ, וְאֶת-גִּמְזוֹ וְאֶת-בְּנֹתֶיהָ; וַיֵּשְׁבוּ, שָׁם. 
<B>ב כח,יט</B> כִּי-הִכְנִיעַ יְהוָה אֶת-יְהוּדָה, בַּעֲבוּר אָחָז מֶלֶךְ-יִשְׂרָאֵל:  כִּי הִפְרִיעַ בִּיהוּדָה, וּמָעוֹל מַעַל בַּיהוָה. 
<B>ב כח,כ</B> וַיָּבֹא עָלָיו, תִּלְּגַת פִּלְנְאֶסֶר מֶלֶךְ אַשּׁוּר; וַיָּצַר לוֹ, וְלֹא חֲזָקוֹ. 
<B>ב כח,כא</B> כִּי-חָלַק אָחָז אֶת-בֵּית יְהוָה, וְאֶת-בֵּית הַמֶּלֶךְ וְהַשָּׂרִים; וַיִּתֵּן לְמֶלֶךְ אַשּׁוּר, וְלֹא לְעֶזְרָה לוֹ. 
<B>ב כח,כב</B> וּבְעֵת הָצֵר לוֹ, וַיּוֹסֶף לִמְעוֹל בַּיהוָה:  הוּא, הַמֶּלֶךְ אָחָז. 
<B>ב כח,כג</B> וַיִּזְבַּח, לֵאלֹהֵי דַרְמֶשֶׂק הַמַּכִּים בּוֹ, וַיֹּאמֶר כִּי אֱלֹהֵי מַלְכֵי-אֲרָם הֵם מַעְזְרִים אֹתָם, לָהֶם אֲזַבֵּחַ וְיַעְזְרוּנִי; וְהֵם הָיוּ-לוֹ לְהַכְשִׁילוֹ, וּלְכָל-יִשְׂרָאֵל. 
<B>ב כח,כד</B> וַיֶּאֱסֹף אָחָז אֶת-כְּלֵי בֵית-הָאֱלֹהִים, וַיְקַצֵּץ אֶת-כְּלֵי בֵית-הָאֱלֹהִים, וַיִּסְגֹּר, אֶת-דַּלְתוֹת בֵּית-יְהוָה; וַיַּעַשׂ לוֹ מִזְבְּחוֹת בְּכָל-פִּנָּה, בִּירוּשָׁלִָם. 
<B>ב כח,כה</B> וּבְכָל-עִיר וָעִיר לִיהוּדָה עָשָׂה בָמוֹת, לְקַטֵּר לֵאלֹהִים אֲחֵרִים; וַיַּכְעֵס, אֶת-יְהוָה אֱלֹהֵי אֲבֹתָיו. 
<B>ב כח,כו</B> וְיֶתֶר דְּבָרָיו וְכָל-דְּרָכָיו, הָרִאשֹׁנִים וְהָאַחֲרוֹנִים--הִנָּם כְּתוּבִים, עַל-סֵפֶר מַלְכֵי-יְהוּדָה וְיִשְׂרָאֵל. 
<B>ב כח,כז</B> וַיִּשְׁכַּב אָחָז עִם-אֲבֹתָיו, וַיִּקְבְּרֻהוּ בָעִיר בִּירוּשָׁלִַם--כִּי לֹא הֱבִיאֻהוּ, לְקִבְרֵי מַלְכֵי יִשְׂרָאֵל; וַיִּמְלֹךְ יְחִזְקִיָּהוּ בְנוֹ, תַּחְתָּיו.  {פ}<BR>
<B>ב כט,א</B> יְחִזְקִיָּהוּ מָלַךְ, בֶּן-עֶשְׂרִים וְחָמֵשׁ שָׁנָה, וְעֶשְׂרִים וָתֵשַׁע שָׁנָה, מָלַךְ בִּירוּשָׁלִָם; וְשֵׁם אִמּוֹ, אֲבִיָּה בַּת-זְכַרְיָהוּ. 
<B>ב כט,ב</B> וַיַּעַשׂ הַיָּשָׁר, בְּעֵינֵי יְהוָה:  כְּכֹל אֲשֶׁר-עָשָׂה, דָּוִיד אָבִיו. 
<B>ב כט,ג</B> הוּא בַשָּׁנָה הָרִאשׁוֹנָה לְמָלְכוֹ בַּחֹדֶשׁ הָרִאשׁוֹן, פָּתַח אֶת-דַּלְתוֹת בֵּית-יְהוָה--וַיְחַזְּקֵם. 
<B>ב כט,ד</B> וַיָּבֵא אֶת-הַכֹּהֲנִים, וְאֶת-הַלְוִיִּם; וַיַּאַסְפֵם, לִרְחוֹב הַמִּזְרָח. 
<B>ב כט,ה</B> וַיֹּאמֶר לָהֶם, שְׁמָעוּנִי הַלְוִיִּם:  עַתָּה הִתְקַדְּשׁוּ, וְקַדְּשׁוּ אֶת-בֵּית יְהוָה אֱלֹהֵי אֲבֹתֵיכֶם, וְהוֹצִיאוּ אֶת-הַנִּדָּה, מִן-הַקֹּדֶשׁ. 
<B>ב כט,ו</B> כִּי-מָעֲלוּ אֲבֹתֵינוּ, וְעָשׂוּ הָרַע בְּעֵינֵי יְהוָה-אֱלֹהֵינוּ--וַיַּעַזְבֻהוּ; וַיַּסֵּבּוּ פְנֵיהֶם מִמִּשְׁכַּן יְהוָה, וַיִּתְּנוּ-עֹרֶף. 
<B>ב כט,ז</B> גַּם סָגְרוּ דַּלְתוֹת הָאוּלָם, וַיְכַבּוּ אֶת-הַנֵּרוֹת, וּקְטֹרֶת, לֹא הִקְטִירוּ; וְעֹלָה לֹא-הֶעֱלוּ בַקֹּדֶשׁ, לֵאלֹהֵי יִשְׂרָאֵל. 
<B>ב כט,ח</B> וַיְהִי קֶצֶף יְהוָה, עַל-יְהוּדָה וִירוּשָׁלִָם; וַיִּתְּנֵם לזועה (לְזַעֲוָה) לְשַׁמָּה וְלִשְׁרֵקָה, כַּאֲשֶׁר אַתֶּם רֹאִים בְּעֵינֵיכֶם. 
<B>ב כט,ט</B> וְהִנֵּה נָפְלוּ אֲבוֹתֵינוּ, בֶּחָרֶב; וּבָנֵינוּ וּבְנוֹתֵינוּ וְנָשֵׁינוּ בַּשְּׁבִי, עַל-זֹאת. 
<B>ב כט,י</B> עַתָּה, עִם-לְבָבִי, לִכְרוֹת בְּרִית, לַיהוָה אֱלֹהֵי יִשְׂרָאֵל; וְיָשֹׁב מִמֶּנּוּ, חֲרוֹן אַפּוֹ. 
<B>ב כט,יא</B> בָּנַי, עַתָּה אַל-תִּשָּׁלוּ:  כִּי-בָכֶם בָּחַר יְהוָה, לַעֲמֹד לְפָנָיו לְשָׁרְתוֹ, וְלִהְיוֹת לוֹ, מְשָׁרְתִים וּמַקְטִרִים.  {פ}<BR>
<B>ב כט,יב</B> וַיָּקֻמוּ הַלְוִיִּם מַחַת בֶּן-עֲמָשַׂי וְיוֹאֵל בֶּן-עֲזַרְיָהוּ, מִן-בְּנֵי הַקְּהָתִי, וּמִן-בְּנֵי מְרָרִי, קִישׁ בֶּן-עַבְדִּי וַעֲזַרְיָהוּ בֶּן-יְהַלֶּלְאֵל;  {ס}  וּמִן-הַגֵּרְשֻׁנִּי--יוֹאָח בֶּן-זִמָּה, וְעֵדֶן בֶּן-יוֹאָח. 
<B>ב כט,יג</B> וּמִן-בְּנֵי, אֱלִיצָפָן, שִׁמְרִי, ויעואל (וִיעִיאֵל); וּמִן-בְּנֵי אָסָף, זְכַרְיָהוּ וּמַתַּנְיָהוּ.  {ס} 
<B>ב כט,יד</B> וּמִן-בְּנֵי הֵימָן, יחואל (יְחִיאֵל) וְשִׁמְעִי;  {ס}  וּמִן-בְּנֵי יְדוּתוּן, שְׁמַעְיָה וְעֻזִּיאֵל. 
<B>ב כט,טו</B> וַיַּאַסְפוּ אֶת-אֲחֵיהֶם וַיִּתְקַדְּשׁוּ, וַיָּבֹאוּ כְמִצְוַת-הַמֶּלֶךְ בְּדִבְרֵי יְהוָה, לְטַהֵר, בֵּית יְהוָה. 
<B>ב כט,טז</B> וַיָּבֹאוּ הַכֹּהֲנִים לִפְנִימָה בֵית-יְהוָה, לְטַהֵר, וַיּוֹצִיאוּ אֵת כָּל-הַטֻּמְאָה אֲשֶׁר מָצְאוּ בְּהֵיכַל יְהוָה, לַחֲצַר בֵּית יְהוָה; וַיְקַבְּלוּ, הַלְוִיִּם, לְהוֹצִיא לְנַחַל-קִדְרוֹן, חוּצָה. 
<B>ב כט,יז</B> וַיָּחֵלּוּ בְּאֶחָד לַחֹדֶשׁ הָרִאשׁוֹן, לְקַדֵּשׁ, וּבְיוֹם שְׁמוֹנָה לַחֹדֶשׁ בָּאוּ לְאוּלָם יְהוָה, וַיְקַדְּשׁוּ אֶת-בֵּית-יְהוָה לְיָמִים שְׁמוֹנָה; וּבְיוֹם שִׁשָּׁה עָשָׂר לַחֹדֶשׁ הָרִאשׁוֹן, כִּלּוּ.  {ס} 
<B>ב כט,יח</B> וַיָּבוֹאוּ פְנִימָה, אֶל-חִזְקִיָּהוּ הַמֶּלֶךְ, וַיֹּאמְרוּ, טִהַרְנוּ אֶת-כָּל-בֵּית יְהוָה:  אֶת-מִזְבַּח הָעוֹלָה וְאֶת-כָּל-כֵּלָיו, וְאֶת-שֻׁלְחַן הַמַּעֲרֶכֶת וְאֶת-כָּל-כֵּלָיו. 
<B>ב כט,יט</B> וְאֵת כָּל-הַכֵּלִים, אֲשֶׁר הִזְנִיחַ הַמֶּלֶךְ אָחָז בְּמַלְכוּתוֹ בְּמַעֲלוֹ--הֵכַנּוּ וְהִקְדָּשְׁנוּ; וְהִנָּם, לִפְנֵי מִזְבַּח יְהוָה.  {ס} 
<B>ב כט,כ</B> וַיַּשְׁכֵּם, יְחִזְקִיָּהוּ הַמֶּלֶךְ, וַיֶּאֱסֹף, אֵת שָׂרֵי הָעִיר; וַיַּעַל, בֵּית יְהוָה. 
<B>ב כט,כא</B> וַיָּבִיאוּ פָרִים-שִׁבְעָה וְאֵילִים שִׁבְעָה וּכְבָשִׂים שִׁבְעָה, וּצְפִירֵי עִזִּים שִׁבְעָה לְחַטָּאת, עַל-הַמַּמְלָכָה וְעַל-הַמִּקְדָּשׁ, וְעַל-יְהוּדָה; וַיֹּאמֶר, לִבְנֵי אַהֲרֹן הַכֹּהֲנִים, לְהַעֲלוֹת, עַל-מִזְבַּח יְהוָה. 
<B>ב כט,כב</B> וַיִּשְׁחֲטוּ, הַבָּקָר, וַיְקַבְּלוּ הַכֹּהֲנִים אֶת-הַדָּם, וַיִּזְרְקוּ הַמִּזְבֵּחָה; וַיִּשְׁחֲטוּ הָאֵלִים, וַיִּזְרְקוּ הַדָּם הַמִּזְבֵּחָה, וַיִּשְׁחֲטוּ הַכְּבָשִׂים, וַיִּזְרְקוּ הַדָּם הַמִּזְבֵּחָה. 
<B>ב כט,כג</B> וַיַּגִּישׁוּ אֶת-שְׂעִירֵי הַחַטָּאת, לִפְנֵי הַמֶּלֶךְ וְהַקָּהָל; וַיִּסְמְכוּ יְדֵיהֶם, עֲלֵיהֶם. 
<B>ב כט,כד</B> וַיִּשְׁחָטוּם, הַכֹּהֲנִים, וַיְחַטְּאוּ אֶת-דָּמָם הַמִּזְבֵּחָה, לְכַפֵּר עַל-כָּל-יִשְׂרָאֵל:  כִּי לְכָל-יִשְׂרָאֵל אָמַר הַמֶּלֶךְ, הָעוֹלָה וְהַחַטָּאת. 
<B>ב כט,כה</B> וַיַּעֲמֵד אֶת-הַלְוִיִּם בֵּית יְהוָה, בִּמְצִלְתַּיִם בִּנְבָלִים וּבְכִנֹּרוֹת, בְּמִצְוַת דָּוִיד וְגָד חֹזֵה-הַמֶּלֶךְ, וְנָתָן הַנָּבִיא:  כִּי בְיַד-יְהוָה הַמִּצְוָה, בְּיַד-נְבִיאָיו. 
<B>ב כט,כו</B> וַיַּעַמְדוּ הַלְוִיִּם בִּכְלֵי דָוִיד, וְהַכֹּהֲנִים בַּחֲצֹצְרוֹת.  {פ}<BR>
<B>ב כט,כז</B> וַיֹּאמֶר, חִזְקִיָּהוּ, לְהַעֲלוֹת הָעֹלָה, לְהַמִּזְבֵּחַ; וּבְעֵת הֵחֵל הָעוֹלָה, הֵחֵל שִׁיר-יְהוָה וְהַחֲצֹצְרוֹת, וְעַל-יְדֵי, כְּלֵי דָּוִיד מֶלֶךְ-יִשְׂרָאֵל. 
<B>ב כט,כח</B> וְכָל-הַקָּהָל, מִשְׁתַּחֲוִים, וְהַשִּׁיר מְשׁוֹרֵר, וְהַחֲצֹצְרוֹת מחצצרים (מַחְצְרִים):  הַכֹּל, עַד לִכְלוֹת הָעֹלָה. 
<B>ב כט,כט</B> וּכְכַלּוֹת, לְהַעֲלוֹת:  כָּרְעוּ, הַמֶּלֶךְ וְכָל-הַנִּמְצְאִים אִתּוֹ--וַיִּשְׁתַּחֲווּ. 
<B>ב כט,ל</B> וַיֹּאמֶר יְחִזְקִיָּהוּ הַמֶּלֶךְ וְהַשָּׂרִים, לַלְוִיִּם, לְהַלֵּל לַיהוָה, בְּדִבְרֵי דָוִיד וְאָסָף הַחֹזֶה; וַיְהַלְלוּ, עַד-לְשִׂמְחָה, וַיִּקְּדוּ, וַיִּשְׁתַּחֲווּ.  {פ}<BR>
<B>ב כט,לא</B> וַיַּעַן יְחִזְקִיָּהוּ וַיֹּאמֶר, עַתָּה מִלֵּאתֶם יֶדְכֶם לַיהוָה, גֹּשׁוּ וְהָבִיאוּ זְבָחִים וְתוֹדוֹת, לְבֵית יְהוָה; וַיָּבִיאוּ הַקָּהָל זְבָחִים וְתוֹדוֹת, וְכָל-נְדִיב לֵב עֹלוֹת. 
<B>ב כט,לב</B> וַיְהִי מִסְפַּר הָעֹלָה, אֲשֶׁר הֵבִיאוּ הַקָּהָל--בָּקָר שִׁבְעִים, אֵילִים מֵאָה כְּבָשִׂים מָאתָיִם:  לְעֹלָה לַיהוָה, כָּל-אֵלֶּה. 
<B>ב כט,לג</B> וְהַקֳּדָשִׁים--בָּקָר שֵׁשׁ מֵאוֹת, וְצֹאן שְׁלֹשֶׁת אֲלָפִים. 
<B>ב כט,לד</B> רַק הַכֹּהֲנִים, הָיוּ לִמְעָט, וְלֹא יָכְלוּ, לְהַפְשִׁיט אֶת-כָּל-הָעֹלוֹת; וַיְחַזְּקוּם אֲחֵיהֶם הַלְוִיִּם, עַד-כְּלוֹת הַמְּלָאכָה וְעַד יִתְקַדְּשׁוּ הַכֹּהֲנִים--כִּי הַלְוִיִּם יִשְׁרֵי לֵבָב, לְהִתְקַדֵּשׁ מֵהַכֹּהֲנִים. 
<B>ב כט,לה</B> וְגַם-עֹלָה לָרֹב בְּחֶלְבֵי הַשְּׁלָמִים, וּבַנְּסָכִים--לָעֹלָה; וַתִּכּוֹן, עֲבוֹדַת בֵּית-יְהוָה. 
<B>ב כט,לו</B> וַיִּשְׂמַח יְחִזְקִיָּהוּ וְכָל-הָעָם, עַל הַהֵכִין הָאֱלֹהִים לָעָם:  כִּי בְּפִתְאֹם, הָיָה הַדָּבָר.  {פ}<BR>
<B>ב ל,א</B> וַיִּשְׁלַח יְחִזְקִיָּהוּ עַל-כָּל-יִשְׂרָאֵל וִיהוּדָה, וְגַם-אִגְּרוֹת כָּתַב עַל-אֶפְרַיִם וּמְנַשֶּׁה, לָבוֹא לְבֵית-יְהוָה, בִּירוּשָׁלִָם--לַעֲשׂוֹת פֶּסַח, לַיהוָה אֱלֹהֵי יִשְׂרָאֵל. 
<B>ב ל,ב</B> וַיִּוָּעַץ הַמֶּלֶךְ וְשָׂרָיו וְכָל-הַקָּהָל, בִּירוּשָׁלִָם, לַעֲשׂוֹת הַפֶּסַח, בַּחֹדֶשׁ הַשֵּׁנִי. 
<B>ב ל,ג</B> כִּי לֹא יָכְלוּ לַעֲשֹׂתוֹ, בָּעֵת הַהִיא:  כִּי הַכֹּהֲנִים לֹא-הִתְקַדְּשׁוּ לְמַדַּי, וְהָעָם לֹא-נֶאֶסְפוּ לִירוּשָׁלִָם. 
<B>ב ל,ד</B> וַיִּישַׁר הַדָּבָר, בְּעֵינֵי הַמֶּלֶךְ, וּבְעֵינֵי, כָּל-הַקָּהָל. 
<B>ב ל,ה</B> וַיַּעֲמִידוּ דָבָר, לְהַעֲבִיר קוֹל בְּכָל-יִשְׂרָאֵל מִבְּאֵר-שֶׁבַע וְעַד-דָּן--לָבוֹא לַעֲשׂוֹת פֶּסַח לַיהוָה אֱלֹהֵי-יִשְׂרָאֵל, בִּירוּשָׁלִָם:  כִּי לֹא לָרֹב עָשׂוּ, כַּכָּתוּב. 
<B>ב ל,ו</B> וַיֵּלְכוּ הָרָצִים בָּאִגְּרוֹת מִיַּד הַמֶּלֶךְ וְשָׂרָיו, בְּכָל-יִשְׂרָאֵל וִיהוּדָה, וּכְמִצְוַת הַמֶּלֶךְ, לֵאמֹר:  בְּנֵי יִשְׂרָאֵל, שׁוּבוּ אֶל-יְהוָה אֱלֹהֵי אַבְרָהָם יִצְחָק וְיִשְׂרָאֵל, וְיָשֹׁב אֶל-הַפְּלֵיטָה, הַנִּשְׁאֶרֶת לָכֶם מִכַּף מַלְכֵי אַשּׁוּר. 
<B>ב ל,ז</B> וְאַל-תִּהְיוּ, כַּאֲבוֹתֵיכֶם וְכַאֲחֵיכֶם, אֲשֶׁר מָעֲלוּ, בַּיהוָה אֱלֹהֵי אֲבוֹתֵיהֶם; וַיִּתְּנֵם לְשַׁמָּה, כַּאֲשֶׁר אַתֶּם רֹאִים. 
<B>ב ל,ח</B> עַתָּה, אַל-תַּקְשׁוּ עָרְפְּכֶם כַּאֲבוֹתֵיכֶם:  תְּנוּ-יָד לַיהוָה, וּבֹאוּ לְמִקְדָּשׁוֹ אֲשֶׁר הִקְדִּישׁ לְעוֹלָם, וְעִבְדוּ אֶת-יְהוָה אֱלֹהֵיכֶם, וְיָשֹׁב מִכֶּם חֲרוֹן אַפּוֹ. 
<B>ב ל,ט</B> כִּי בְשׁוּבְכֶם עַל-יְהוָה, אֲחֵיכֶם וּבְנֵיכֶם לְרַחֲמִים לִפְנֵי שׁוֹבֵיהֶם, וְלָשׁוּב, לָאָרֶץ הַזֹּאת:  כִּי-חַנּוּן וְרַחוּם, יְהוָה אֱלֹהֵיכֶם, וְלֹא-יָסִיר פָּנִים מִכֶּם, אִם-תָּשׁוּבוּ אֵלָיו.  {ס} 
<B>ב ל,י</B> וַיִּהְיוּ הָרָצִים עֹבְרִים מֵעִיר לָעִיר, בְּאֶרֶץ-אֶפְרַיִם וּמְנַשֶּׁה--וְעַד-זְבֻלוּן; וַיִּהְיוּ מַשְׂחִיקִים עֲלֵיהֶם, וּמַלְעִגִים בָּם. 
<B>ב ל,יא</B> אַךְ-אֲנָשִׁים מֵאָשֵׁר וּמְנַשֶּׁה, וּמִזְּבֻלוּן--נִכְנְעוּ, וַיָּבֹאוּ לִירוּשָׁלִָם. 
<B>ב ל,יב</B> גַּם בִּיהוּדָה, הָיְתָה יַד הָאֱלֹהִים, לָתֵת לָהֶם, לֵב אֶחָד:  לַעֲשׂוֹת מִצְוַת הַמֶּלֶךְ, וְהַשָּׂרִים--בִּדְבַר יְהוָה. 
<B>ב ל,יג</B> וַיֵּאָסְפוּ יְרוּשָׁלִַם עַם-רָב, לַעֲשׂוֹת אֶת-חַג הַמַּצּוֹת בַּחֹדֶשׁ הַשֵּׁנִי--קָהָל, לָרֹב מְאֹד. 
<B>ב ל,יד</B> וַיָּקֻמוּ--וַיָּסִירוּ אֶת-הַמִּזְבְּחוֹת, אֲשֶׁר בִּירוּשָׁלִָם; וְאֵת כָּל-הַמְקַטְּרוֹת הֵסִירוּ, וַיַּשְׁלִיכוּ לְנַחַל קִדְרוֹן. 
<B>ב ל,טו</B> וַיִּשְׁחֲטוּ הַפֶּסַח, בְּאַרְבָּעָה עָשָׂר לַחֹדֶשׁ הַשֵּׁנִי; וְהַכֹּהֲנִים וְהַלְוִיִּם נִכְלְמוּ וַיִּתְקַדְּשׁוּ, וַיָּבִיאוּ עֹלוֹת בֵּית יְהוָה. 
<B>ב ל,טז</B> וַיַּעַמְדוּ עַל-עָמְדָם כְּמִשְׁפָּטָם, כְּתוֹרַת מֹשֶׁה אִישׁ-הָאֱלֹהִים; הַכֹּהֲנִים זֹרְקִים אֶת-הַדָּם, מִיַּד הַלְוִיִּם. 
<B>ב ל,יז</B> כִּי-רַבַּת בַּקָּהָל, אֲשֶׁר לֹא-הִתְקַדָּשׁוּ; וְהַלְוִיִּם עַל-שְׁחִיטַת הַפְּסָחִים, לְכֹל לֹא טָהוֹר--לְהַקְדִּישׁ, לַיהוָה. 
<B>ב ל,יח</B> כִּי מַרְבִּית הָעָם רַבַּת מֵאֶפְרַיִם וּמְנַשֶּׁה יִשָּׂשכָר וּזְבֻלוּן, לֹא הִטֶּהָרוּ--כִּי-אָכְלוּ אֶת-הַפֶּסַח, בְּלֹא כַכָּתוּב:  כִּי הִתְפַּלֵּל יְחִזְקִיָּהוּ עֲלֵיהֶם לֵאמֹר, יְהוָה הַטּוֹב יְכַפֵּר בְּעַד. 
<B>ב ל,יט</B> כָּל-לְבָבוֹ הֵכִין, לִדְרוֹשׁ הָאֱלֹהִים יְהוָה אֱלֹהֵי אֲבוֹתָיו; וְלֹא, כְּטָהֳרַת הַקֹּדֶשׁ.  {ס} 
<B>ב ל,כ</B> וַיִּשְׁמַע יְהוָה אֶל-יְחִזְקִיָּהוּ, וַיִּרְפָּא אֶת-הָעָם.  {ס} 
<B>ב ל,כא</B> וַיַּעֲשׂוּ בְנֵי-יִשְׂרָאֵל הַנִּמְצְאִים בִּירוּשָׁלִַם אֶת-חַג הַמַּצּוֹת, שִׁבְעַת יָמִים--בְּשִׂמְחָה גְדוֹלָה; וּמְהַלְלִים לַיהוָה יוֹם בְּיוֹם הַלְוִיִּם וְהַכֹּהֲנִים, בִּכְלֵי-עֹז--לַיהוָה.  {ס} 
<B>ב ל,כב</B> וַיְדַבֵּר יְחִזְקִיָּהוּ, עַל-לֵב כָּל-הַלְוִיִּם--הַמַּשְׂכִּילִים שֵׂכֶל-טוֹב, לַיהוָה; וַיֹּאכְלוּ אֶת-הַמּוֹעֵד, שִׁבְעַת הַיָּמִים, מְזַבְּחִים זִבְחֵי שְׁלָמִים, וּמִתְוַדִּים לַיהוָה אֱלֹהֵי אֲבוֹתֵיהֶם.  {ס} 
<B>ב ל,כג</B> וַיִּוָּעֲצוּ, כָּל-הַקָּהָל, לַעֲשׂוֹת, שִׁבְעַת יָמִים אֲחֵרִים; וַיַּעֲשׂוּ שִׁבְעַת-יָמִים, שִׂמְחָה. 
<B>ב ל,כד</B> כִּי חִזְקִיָּהוּ מֶלֶךְ-יְהוּדָה הֵרִים לַקָּהָל אֶלֶף פָּרִים, וְשִׁבְעַת אֲלָפִים צֹאן,  {ס}  וְהַשָּׂרִים הֵרִימוּ לַקָּהָל פָּרִים אֶלֶף, וְצֹאן עֲשֶׂרֶת אֲלָפִים; וַיִּתְקַדְּשׁוּ כֹהֲנִים, לָרֹב. 
<B>ב ל,כה</B> וַיִּשְׂמְחוּ כָּל-קְהַל יְהוּדָה, וְהַכֹּהֲנִים וְהַלְוִיִּם, וְכָל-הַקָּהָל, הַבָּאִים מִיִּשְׂרָאֵל; וְהַגֵּרִים, הַבָּאִים מֵאֶרֶץ יִשְׂרָאֵל, וְהַיּוֹשְׁבִים, בִּיהוּדָה. 
<B>ב ל,כו</B> וַתְּהִי שִׂמְחָה-גְדוֹלָה, בִּירוּשָׁלִָם:  כִּי מִימֵי שְׁלֹמֹה בֶן-דָּוִיד, מֶלֶךְ יִשְׂרָאֵל, לֹא כָזֹאת, בִּירוּשָׁלִָם.  {ס} 
<B>ב ל,כז</B> וַיָּקֻמוּ הַכֹּהֲנִים הַלְוִיִּם, וַיְבָרְכוּ אֶת-הָעָם, וַיִּשָּׁמַע, בְּקוֹלָם; וַתָּבוֹא תְפִלָּתָם לִמְעוֹן קָדְשׁוֹ, לַשָּׁמָיִם.  {פ}<BR>
<B>ב לא,א</B> וּכְכַלּוֹת כָּל-זֹאת, יָצְאוּ כָל-יִשְׂרָאֵל הַנִּמְצְאִים לְעָרֵי יְהוּדָה, וַיְשַׁבְּרוּ הַמַּצֵּבוֹת וַיְגַדְּעוּ הָאֲשֵׁרִים וַיְנַתְּצוּ אֶת-הַבָּמוֹת וְאֶת-הַמִּזְבְּחוֹת מִכָּל-יְהוּדָה וּבִנְיָמִן וּבְאֶפְרַיִם וּמְנַשֶּׁה, עַד-לְכַלֵּה; וַיָּשׁוּבוּ כָּל-בְּנֵי יִשְׂרָאֵל, אִישׁ לַאֲחֻזָּתוֹ--לְעָרֵיהֶם.  {פ}<BR>
<B>ב לא,ב</B> וַיַּעֲמֵד יְחִזְקִיָּהוּ אֶת-מַחְלְקוֹת הַכֹּהֲנִים וְהַלְוִיִּם עַל-מַחְלְקוֹתָם אִישׁ כְּפִי עֲבֹדָתוֹ, לַכֹּהֲנִים וְלַלְוִיִּם, לְעֹלָה, וְלִשְׁלָמִים--לְשָׁרֵת וּלְהֹדוֹת וּלְהַלֵּל, בְּשַׁעֲרֵי מַחֲנוֹת יְהוָה.  {ס} 
<B>ב לא,ג</B> וּמְנָת הַמֶּלֶךְ מִן-רְכוּשׁוֹ לָעֹלוֹת, לְעֹלוֹת הַבֹּקֶר וְהָעֶרֶב, וְהָעֹלוֹת, לַשַּׁבָּתוֹת וְלֶחֳדָשִׁים וְלַמֹּעֲדִים--כַּכָּתוּב, בְּתוֹרַת יְהוָה. 
<B>ב לא,ד</B> וַיֹּאמֶר לָעָם, לְיוֹשְׁבֵי יְרוּשָׁלִַם, לָתֵת, מְנָת הַכֹּהֲנִים וְהַלְוִיִּם--לְמַעַן יֶחֶזְקוּ, בְּתוֹרַת יְהוָה. 
<B>ב לא,ה</B> וְכִפְרֹץ הַדָּבָר, הִרְבּוּ בְנֵי-יִשְׂרָאֵל רֵאשִׁית דָּגָן תִּירוֹשׁ וְיִצְהָר וּדְבַשׁ, וְכֹל, תְּבוּאַת שָׂדֶה; וּמַעְשַׂר הַכֹּל לָרֹב, הֵבִיאוּ. 
<B>ב לא,ו</B> וּבְנֵי יִשְׂרָאֵל וִיהוּדָה, הַיּוֹשְׁבִים בְּעָרֵי יְהוּדָה--גַּם-הֵם מַעְשַׂר בָּקָר וָצֹאן, וּמַעְשַׂר קָדָשִׁים הַמְקֻדָּשִׁים לַיהוָה אֱלֹהֵיהֶם:  הֵבִיאוּ, וַיִּתְּנוּ עֲרֵמוֹת עֲרֵמוֹת.  {ס} 
<B>ב לא,ז</B> בַּחֹדֶשׁ, הַשְּׁלִשִׁי, הֵחֵלּוּ הָעֲרֵמוֹת, לְיִסּוֹד; וּבַחֹדֶשׁ הַשְּׁבִיעִי, כִּלּוּ.  {ס} 
<B>ב לא,ח</B> וַיָּבֹאוּ יְחִזְקִיָּהוּ וְהַשָּׂרִים, וַיִּרְאוּ אֶת-הָעֲרֵמוֹת; וַיְבָרְכוּ, אֶת-יְהוָה, וְאֵת, עַמּוֹ יִשְׂרָאֵל.  {פ}<BR>
<B>ב לא,ט</B> וַיִּדְרֹשׁ יְחִזְקִיָּהוּ, עַל-הַכֹּהֲנִים וְהַלְוִיִּם--עַל-הָעֲרֵמוֹת. 
<B>ב לא,י</B> וַיֹּאמֶר אֵלָיו, עֲזַרְיָהוּ הַכֹּהֵן הָרֹאשׁ--לְבֵית צָדוֹק:  וַיֹּאמֶר מֵהָחֵל הַתְּרוּמָה לָבִיא בֵית-יְהוָה, אָכוֹל וְשָׂבוֹעַ וְהוֹתֵר עַד-לָרוֹב--כִּי יְהוָה בֵּרַךְ אֶת-עַמּוֹ, וְהַנּוֹתָר אֶת-הֶהָמוֹן הַזֶּה.  {ס} 
<B>ב לא,יא</B> וַיֹּאמֶר יְחִזְקִיָּהוּ, לְהָכִין לְשָׁכוֹת בְּבֵית יְהוָה--וַיָּכִינוּ. 
<B>ב לא,יב</B> וַיָּבִיאוּ אֶת-הַתְּרוּמָה וְהַמַּעֲשֵׂר וְהַקֳּדָשִׁים, בֶּאֱמוּנָה; וַעֲלֵיהֶם נָגִיד כונניהו (כָּנַנְיָהוּ) הַלֵּוִי, וְשִׁמְעִי אָחִיהוּ מִשְׁנֶה. 
<B>ב לא,יג</B> וִיחִיאֵל וַעֲזַזְיָהוּ וְנַחַת וַעֲשָׂהאֵל וִירִימוֹת וְיוֹזָבָד, וֶאֱלִיאֵל וְיִסְמַכְיָהוּ, וּמַחַת, וּבְנָיָהוּ--פְּקִידִים, מִיַּד כונניהו (כָּנַנְיָהוּ) וְשִׁמְעִי אָחִיו, בְּמִפְקַד יְחִזְקִיָּהוּ הַמֶּלֶךְ, וַעֲזַרְיָהוּ נְגִיד בֵּית-הָאֱלֹהִים. 
<B>ב לא,יד</B> וְקוֹרֵא בֶן-יִמְנָה הַלֵּוִי הַשּׁוֹעֵר לַמִּזְרָחָה, עַל נִדְבוֹת הָאֱלֹהִים--לָתֵת תְּרוּמַת יְהוָה, וְקָדְשֵׁי הַקֳּדָשִׁים. 
<B>ב לא,טו</B> וְעַל-יָדוֹ עֵדֶן וּמִנְיָמִן וְיֵשׁוּעַ וּשְׁמַעְיָהוּ אֲמַרְיָהוּ וּשְׁכַנְיָהוּ, בְּעָרֵי הַכֹּהֲנִים--בֶּאֱמוּנָה:  לָתֵת לַאֲחֵיהֶם בְּמַחְלְקוֹת, כַּגָּדוֹל כַּקָּטָן. 
<B>ב לא,טז</B> מִלְּבַד הִתְיַחְשָׂם לִזְכָרִים, מִבֶּן שָׁלוֹשׁ שָׁנִים וּלְמַעְלָה, לְכָל-הַבָּא לְבֵית-יְהוָה, לִדְבַר-יוֹם בְּיוֹמוֹ--לַעֲבוֹדָתָם, בְּמִשְׁמְרוֹתָם כְּמַחְלְקוֹתֵיהֶם. 
<B>ב לא,יז</B> וְאֵת הִתְיַחֵשׂ הַכֹּהֲנִים, לְבֵית אֲבוֹתֵיהֶם, וְהַלְוִיִּם, מִבֶּן עֶשְׂרִים שָׁנָה וּלְמָעְלָה--בְּמִשְׁמְרוֹתֵיהֶם, בְּמַחְלְקוֹתֵיהֶם. 
<B>ב לא,יח</B> וּלְהִתְיַחֵשׂ, בְּכָל-טַפָּם נְשֵׁיהֶם וּבְנֵיהֶם וּבְנוֹתֵיהֶם--לְכָל-קָהָל:  כִּי בֶאֱמוּנָתָם, יִתְקַדְּשׁוּ-קֹדֶשׁ. 
<B>ב לא,יט</B> וְלִבְנֵי אַהֲרֹן הַכֹּהֲנִים בִּשְׂדֵי מִגְרַשׁ עָרֵיהֶם, בְּכָל-עִיר וָעִיר, אֲנָשִׁים, אֲשֶׁר נִקְּבוּ בְּשֵׁמוֹת--לָתֵת מָנוֹת, לְכָל-זָכָר בַּכֹּהֲנִים, וּלְכָל-הִתְיַחֵשׂ, בַּלְוִיִּם. 
<B>ב לא,כ</B> וַיַּעַשׂ כָּזֹאת יְחִזְקִיָּהוּ, בְּכָל-יְהוּדָה; וַיַּעַשׂ הַטּוֹב וְהַיָּשָׁר וְהָאֱמֶת, לִפְנֵי יְהוָה אֱלֹהָיו. 
<B>ב לא,כא</B> וּבְכָל-מַעֲשֶׂה אֲשֶׁר-הֵחֵל בַּעֲבוֹדַת בֵּית-הָאֱלֹהִים, וּבַתּוֹרָה וּבַמִּצְוָה, לִדְרֹשׁ, לֵאלֹהָיו--בְּכָל-לְבָבוֹ עָשָׂה, וְהִצְלִיחַ.  {פ}<BR>
<B>ב לב,א</B> אַחֲרֵי הַדְּבָרִים וְהָאֱמֶת הָאֵלֶּה, בָּא סַנְחֵרִיב מֶלֶךְ-אַשּׁוּר; וַיָּבֹא בִיהוּדָה, וַיִּחַן עַל-הֶעָרִים הַבְּצֻרוֹת, וַיֹּאמֶר, לְבִקְעָם אֵלָיו. 
<B>ב לב,ב</B> וַיַּרְא, יְחִזְקִיָּהוּ, כִּי-בָא, סַנְחֵרִיב; וּפָנָיו, לַמִּלְחָמָה עַל-יְרוּשָׁלִָם. 
<B>ב לב,ג</B> וַיִּוָּעַץ, עִם-שָׂרָיו וְגִבֹּרָיו, לִסְתּוֹם אֶת-מֵימֵי הָעֲיָנוֹת, אֲשֶׁר מִחוּץ לָעִיר; וַיַּעְזְרוּהוּ. 
<B>ב לב,ד</B> וַיִּקָּבְצוּ עַם-רָב--וַיִּסְתְּמוּ אֶת-כָּל-הַמַּעְיָנוֹת, וְאֶת-הַנַּחַל הַשּׁוֹטֵף בְּתוֹךְ-הָאָרֶץ לֵאמֹר:  לָמָּה יָבוֹאוּ מַלְכֵי אַשּׁוּר, וּמָצְאוּ מַיִם רַבִּים. 
<B>ב לב,ה</B> וַיִּתְחַזַּק וַיִּבֶן אֶת-כָּל-הַחוֹמָה הַפְּרוּצָה וַיַּעַל עַל-הַמִּגְדָּלוֹת, וְלַחוּצָה הַחוֹמָה אַחֶרֶת, וַיְחַזֵּק אֶת-הַמִּלּוֹא, עִיר דָּוִיד; וַיַּעַשׂ שֶׁלַח לָרֹב, וּמָגִנִּים. 
<B>ב לב,ו</B> וַיִּתֵּן שָׂרֵי מִלְחָמוֹת, עַל-הָעָם; וַיִּקְבְּצֵם אֵלָיו, אֶל-רְחוֹב שַׁעַר הָעִיר, וַיְדַבֵּר עַל-לְבָבָם, לֵאמֹר. 
<B>ב לב,ז</B> חִזְקוּ וְאִמְצוּ--אַל-תִּירְאוּ וְאַל-תֵּחַתּוּ מִפְּנֵי מֶלֶךְ אַשּׁוּר, וּמִלִּפְנֵי כָּל-הֶהָמוֹן אֲשֶׁר-עִמּוֹ:  כִּי-עִמָּנוּ רַב, מֵעִמּוֹ. 
<B>ב לב,ח</B> עִמּוֹ, זְרוֹעַ בָּשָׂר, וְעִמָּנוּ יְהוָה אֱלֹהֵינוּ לְעָזְרֵנוּ, וּלְהִלָּחֵם מִלְחֲמֹתֵנוּ; וַיִּסָּמְכוּ הָעָם, עַל-דִּבְרֵי יְחִזְקִיָּהוּ מֶלֶךְ-יְהוּדָה.  {פ}<BR>
<B>ב לב,ט</B> אַחַר זֶה, שָׁלַח סַנְחֵרִיב מֶלֶךְ-אַשּׁוּר עֲבָדָיו יְרוּשָׁלַיְמָה, וְהוּא עַל-לָכִישׁ, וְכָל-מֶמְשַׁלְתּוֹ עִמּוֹ--עַל-יְחִזְקִיָּהוּ מֶלֶךְ יְהוּדָה, וְעַל-כָּל-יְהוּדָה אֲשֶׁר בִּירוּשָׁלִַם לֵאמֹר. 
<B>ב לב,י</B> כֹּה אָמַר, סַנְחֵרִיב מֶלֶךְ אַשּׁוּר:  עַל-מָה אַתֶּם בֹּטְחִים, וְיֹשְׁבִים בְּמָצוֹר בִּירוּשָׁלִָם. 
<B>ב לב,יא</B> הֲלֹא יְחִזְקִיָּהוּ, מַסִּית אֶתְכֶם, לָתֵת אֶתְכֶם, לָמוּת בְּרָעָב וּבְצָמָא לֵאמֹר:  יְהוָה אֱלֹהֵינוּ--יַצִּילֵנוּ, מִכַּף מֶלֶךְ אַשּׁוּר. 
<B>ב לב,יב</B> הֲלֹא-הוּא, יְחִזְקִיָּהוּ, הֵסִיר אֶת-בָּמֹתָיו, וְאֶת-מִזְבְּחֹתָיו; וַיֹּאמֶר לִיהוּדָה וְלִירוּשָׁלִַם, לֵאמֹר, לִפְנֵי מִזְבֵּחַ אֶחָד תִּשְׁתַּחֲווּ, וְעָלָיו תַּקְטִירוּ. 
<B>ב לב,יג</B> הֲלֹא תֵדְעוּ, מֶה עָשִׂיתִי אֲנִי וַאֲבוֹתַי, לְכֹל, עַמֵּי הָאֲרָצוֹת:  הֲיָכוֹל יָכְלוּ, אֱלֹהֵי גּוֹיֵ הָאֲרָצוֹת, לְהַצִּיל אֶת-אַרְצָם, מִיָּדִי. 
<B>ב לב,יד</B> מִי בְּכָל-אֱלֹהֵי הַגּוֹיִם הָאֵלֶּה, אֲשֶׁר הֶחֱרִימוּ אֲבוֹתַי, אֲשֶׁר יָכוֹל, לְהַצִּיל אֶת-עַמּוֹ מִיָּדִי:  כִּי יוּכַל אֱלֹהֵיכֶם, לְהַצִּיל אֶתְכֶם מִיָּדִי. 
<B>ב לב,טו</B> וְעַתָּה אַל-יַשִּׁיא אֶתְכֶם חִזְקִיָּהוּ וְאַל-יַסִּית אֶתְכֶם כָּזֹאת, וְאַל-תַּאֲמִינוּ לוֹ--כִּי-לֹא יוּכַל כָּל-אֱלוֹהַּ כָּל-גּוֹי וּמַמְלָכָה, לְהַצִּיל עַמּוֹ מִיָּדִי וּמִיַּד אֲבוֹתָי:  אַף כִּי אֱלֹהֵיכֶם, לֹא-יַצִּילוּ אֶתְכֶם מִיָּדִי. 
<B>ב לב,טז</B> וְעוֹד דִּבְּרוּ עֲבָדָיו, עַל-יְהוָה הָאֱלֹהִים, וְעַל, יְחִזְקִיָּהוּ עַבְדּוֹ. 
<B>ב לב,יז</B> וּסְפָרִים כָּתַב--לְחָרֵף, לַיהוָה אֱלֹהֵי יִשְׂרָאֵל:  וְלֵאמֹר עָלָיו לֵאמֹר, כֵּאלֹהֵי גּוֹיֵי הָאֲרָצוֹת אֲשֶׁר לֹא-הִצִּילוּ עַמָּם מִיָּדִי--כֵּן לֹא-יַצִּיל אֱלֹהֵי יְחִזְקִיָּהוּ עַמּוֹ, מִיָּדִי. 
<B>ב לב,יח</B> וַיִּקְרְאוּ בְקוֹל-גָּדוֹל יְהוּדִית, עַל-עַם יְרוּשָׁלִַם אֲשֶׁר עַל-הַחוֹמָה, לְיָרְאָם, וּלְבַהֲלָם--לְמַעַן, יִלְכְּדוּ אֶת-הָעִיר. 
<B>ב לב,יט</B> וַיְדַבְּרוּ, אֶל-אֱלֹהֵי יְרוּשָׁלִָם:  כְּעַל, אֱלֹהֵי עַמֵּי הָאָרֶץ--מַעֲשֵׂה, יְדֵי הָאָדָם.  {ס} 
<B>ב לב,כ</B> וַיִּתְפַּלֵּל יְחִזְקִיָּהוּ הַמֶּלֶךְ, וִישַׁעְיָהוּ בֶן-אָמוֹץ הַנָּבִיא--עַל-זֹאת; וַיִּזְעֲקוּ, הַשָּׁמָיִם.  {ס} 
<B>ב לב,כא</B> וַיִּשְׁלַח יְהוָה, מַלְאָךְ, וַיַּכְחֵד כָּל-גִּבּוֹר חַיִל וְנָגִיד וְשָׂר, בְּמַחֲנֵה מֶלֶךְ אַשּׁוּר; וַיָּשָׁב בְּבֹשֶׁת פָּנִים לְאַרְצוֹ, וַיָּבֹא בֵּית אֱלֹהָיו, ומיציאו (וּמִיצִיאֵי) מֵעָיו, שָׁם הִפִּילֻהוּ בֶחָרֶב. 
<B>ב לב,כב</B> וַיּוֹשַׁע יְהוָה אֶת-יְחִזְקִיָּהוּ וְאֵת יֹשְׁבֵי יְרוּשָׁלִַם, מִיַּד סַנְחֵרִיב מֶלֶךְ-אַשּׁוּר--וּמִיַּד-כֹּל; וַיְנַהֲלֵם, מִסָּבִיב. 
<B>ב לב,כג</B> וְרַבִּים מְבִיאִים מִנְחָה לַיהוָה, לִירוּשָׁלִַם, וּמִגְדָּנוֹת, לִיחִזְקִיָּהוּ מֶלֶךְ יְהוּדָה; וַיִּנַּשֵּׂא לְעֵינֵי כָל-הַגּוֹיִם, מֵאַחֲרֵי-כֵן.  {פ}<BR>
<B>ב לב,כד</B> בַּיָּמִים הָהֵם, חָלָה יְחִזְקִיָּהוּ עַד-לָמוּת; וַיִּתְפַּלֵּל, אֶל-יְהוָה, וַיֹּאמֶר לוֹ, וּמוֹפֵת נָתַן לוֹ. 
<B>ב לב,כה</B> וְלֹא-כִגְמֻל עָלָיו הֵשִׁיב יְחִזְקִיָּהוּ, כִּי גָבַהּ לִבּוֹ; וַיְהִי עָלָיו קֶצֶף, וְעַל-יְהוּדָה וִירוּשָׁלִָם. 
<B>ב לב,כו</B> וַיִּכָּנַע יְחִזְקִיָּהוּ בְּגֹבַהּ לִבּוֹ, הוּא וְיוֹשְׁבֵי יְרוּשָׁלִָם; וְלֹא-בָא עֲלֵיהֶם קֶצֶף יְהוָה, בִּימֵי יְחִזְקִיָּהוּ. 
<B>ב לב,כז</B> וַיְהִי לִיחִזְקִיָּהוּ עֹשֶׁר וְכָבוֹד, הַרְבֵּה מְאֹד; וְאֹצָרוֹת עָשָׂה-לוֹ לְכֶסֶף וּלְזָהָב וּלְאֶבֶן יְקָרָה, וְלִבְשָׂמִים וּלְמָגִנִּים, וּלְכֹל, כְּלֵי חֶמְדָּה. 
<B>ב לב,כח</B> וּמִסְכְּנוֹת--לִתְבוּאַת דָּגָן, וְתִירוֹשׁ וְיִצְהָר; וְאֻרָות לְכָל-בְּהֵמָה וּבְהֵמָה, וַעֲדָרִים לָאֲוֵרֹת. 
<B>ב לב,כט</B> וְעָרִים עָשָׂה לוֹ, וּמִקְנֵה-צֹאן וּבָקָר לָרֹב:  כִּי נָתַן-לוֹ אֱלֹהִים, רְכוּשׁ רַב מְאֹד. 
<B>ב לב,ל</B> וְהוּא יְחִזְקִיָּהוּ, סָתַם אֶת-מוֹצָא מֵימֵי גִיחוֹן הָעֶלְיוֹן, וַיַּישְּׁרֵם לְמַטָּה-מַּעְרָבָה, לְעִיר דָּוִיד; וַיַּצְלַח יְחִזְקִיָּהוּ, בְּכָל-מַעֲשֵׂהוּ. 
<B>ב לב,לא</B> וְכֵן בִּמְלִיצֵי שָׂרֵי בָבֶל, הַמְשַׁלְּחִים עָלָיו לִדְרֹשׁ הַמּוֹפֵת אֲשֶׁר הָיָה בָאָרֶץ, עֲזָבוֹ, הָאֱלֹהִים--לְנַסּוֹתוֹ, לָדַעַת כָּל-בִּלְבָבוֹ. 
<B>ב לב,לב</B> וְיֶתֶר דִּבְרֵי יְחִזְקִיָּהוּ, וַחֲסָדָיו--הִנָּם כְּתוּבִים, בַּחֲזוֹן יְשַׁעְיָהוּ בֶן-אָמוֹץ הַנָּבִיא, עַל-סֵפֶר מַלְכֵי-יְהוּדָה, וְיִשְׂרָאֵל. 
<B>ב לב,לג</B> וַיִּשְׁכַּב יְחִזְקִיָּהוּ עִם-אֲבֹתָיו, וַיִּקְבְּרֻהוּ בְּמַעֲלֵה קִבְרֵי בְנֵי-דָוִיד, וְכָבוֹד עָשׂוּ-לוֹ בְמוֹתוֹ, כָּל-יְהוּדָה וְיֹשְׁבֵי יְרוּשָׁלִָם; וַיִּמְלֹךְ מְנַשֶּׁה בְנוֹ, תַּחְתָּיו.  {פ}<BR>
<B>ב לג,א</B> בֶּן-שְׁתֵּים עֶשְׂרֵה שָׁנָה, מְנַשֶּׁה בְמָלְכוֹ; וַחֲמִשִּׁים וְחָמֵשׁ שָׁנָה, מָלַךְ בִּירוּשָׁלִָם. 
<B>ב לג,ב</B> וַיַּעַשׂ הָרַע, בְּעֵינֵי יְהוָה:  כְּתוֹעֲבוֹת, הַגּוֹיִם, אֲשֶׁר הוֹרִישׁ יְהוָה, מִפְּנֵי בְּנֵי יִשְׂרָאֵל. 
<B>ב לג,ג</B> וַיָּשָׁב, וַיִּבֶן אֶת-הַבָּמוֹת, אֲשֶׁר נִתַּץ, יְחִזְקִיָּהוּ אָבִיו; וַיָּקֶם מִזְבְּחוֹת לַבְּעָלִים, וַיַּעַשׂ אֲשֵׁרוֹת, וַיִּשְׁתַּחוּ לְכָל-צְבָא הַשָּׁמַיִם, וַיַּעֲבֹד אֹתָם. 
<B>ב לג,ד</B> וּבָנָה מִזְבְּחוֹת, בְּבֵית יְהוָה, אֲשֶׁר אָמַר יְהוָה, בִּירוּשָׁלִַם יִהְיֶה-שְּׁמִי לְעוֹלָם. 
<B>ב לג,ה</B> וַיִּבֶן מִזְבְּחוֹת, לְכָל-צְבָא הַשָּׁמָיִם, בִּשְׁתֵּי, חַצְרוֹת בֵּית-יְהוָה. 
<B>ב לג,ו</B> וְהוּא הֶעֱבִיר אֶת-בָּנָיו בָּאֵשׁ, בְּגֵי בֶן-הִנֹּם, וְעוֹנֵן וְנִחֵשׁ וְכִשֵּׁף, וְעָשָׂה אוֹב וְיִדְּעוֹנִי:  הִרְבָּה, לַעֲשׂוֹת הָרַע בְּעֵינֵי יְהוָה--לְהַכְעִיסוֹ. 
<B>ב לג,ז</B> וַיָּשֶׂם, אֶת-פֶּסֶל הַסֶּמֶל אֲשֶׁר עָשָׂה--בְּבֵית הָאֱלֹהִים, אֲשֶׁר אָמַר אֱלֹהִים אֶל-דָּוִיד וְאֶל-שְׁלֹמֹה בְנוֹ, בַּבַּיִת הַזֶּה וּבִירוּשָׁלִַם אֲשֶׁר בָּחַרְתִּי מִכֹּל שִׁבְטֵי יִשְׂרָאֵל, אָשִׂים אֶת-שְׁמִי לְעֵילוֹם. 
<B>ב לג,ח</B> וְלֹא אֹסִיף, לְהָסִיר אֶת-רֶגֶל יִשְׂרָאֵל, מֵעַל הָאֲדָמָה, אֲשֶׁר הֶעֱמַדְתִּי לַאֲבוֹתֵיכֶם:  רַק אִם-יִשְׁמְרוּ לַעֲשׂוֹת, אֵת כָּל-אֲשֶׁר צִוִּיתִים, לְכָל-הַתּוֹרָה וְהַחֻקִּים וְהַמִּשְׁפָּטִים, בְּיַד-מֹשֶׁה. 
<B>ב לג,ט</B> וַיֶּתַע מְנַשֶּׁה, אֶת-יְהוּדָה וְיֹשְׁבֵי יְרוּשָׁלִָם:  לַעֲשׂוֹת רָע--מִן-הַגּוֹיִם, אֲשֶׁר הִשְׁמִיד יְהוָה מִפְּנֵי בְּנֵי יִשְׂרָאֵל.  {פ}<BR>
<B>ב לג,י</B> וַיְדַבֵּר יְהוָה אֶל-מְנַשֶּׁה וְאֶל-עַמּוֹ, וְלֹא הִקְשִׁיבוּ. 
<B>ב לג,יא</B> וַיָּבֵא יְהוָה עֲלֵיהֶם, אֶת-שָׂרֵי הַצָּבָא אֲשֶׁר לְמֶלֶךְ אַשּׁוּר, וַיִּלְכְּדוּ אֶת-מְנַשֶּׁה, בַּחֹחִים; וַיַּאַסְרֻהוּ, בַּנְחֻשְׁתַּיִם, וַיּוֹלִיכֻהוּ, בָּבֶלָה. 
<B>ב לג,יב</B> וּכְהָצֵר לוֹ--חִלָּה, אֶת-פְּנֵי יְהוָה אֱלֹהָיו; וַיִּכָּנַע מְאֹד, מִלִּפְנֵי אֱלֹהֵי אֲבֹתָיו. 
<B>ב לג,יג</B> וַיִּתְפַּלֵּל אֵלָיו, וַיֵּעָתֶר לוֹ וַיִּשְׁמַע תְּחִנָּתוֹ, וַיְשִׁיבֵהוּ יְרוּשָׁלִַם, לְמַלְכוּתוֹ; וַיֵּדַע מְנַשֶּׁה, כִּי יְהוָה הוּא הָאֱלֹהִים. 
<B>ב לג,יד</B> וְאַחֲרֵי-כֵן בָּנָה חוֹמָה חִיצוֹנָה לְעִיר-דָּוִיד מַעְרָבָה לְגִיחוֹן בַּנַּחַל וְלָבוֹא בְשַׁעַר הַדָּגִים, וְסָבַב לָעֹפֶל, וַיַּגְבִּיהֶהָ, מְאֹד; וַיָּשֶׂם שָׂרֵי-חַיִל בְּכָל-הֶעָרִים הַבְּצֻרוֹת, בִּיהוּדָה. 
<B>ב לג,טו</B> וַיָּסַר אֶת-אֱלֹהֵי הַנֵּכָר וְאֶת-הַסֶּמֶל, מִבֵּית יְהוָה, וְכָל-הַמִּזְבְּחוֹת אֲשֶׁר בָּנָה בְּהַר בֵּית-יְהוָה, וּבִירוּשָׁלִָם; וַיַּשְׁלֵךְ, חוּצָה לָעִיר. 
<B>ב לג,טז</B> ויכן (וַיִּבֶן), אֶת-מִזְבַּח יְהוָה, וַיִּזְבַּח עָלָיו, זִבְחֵי שְׁלָמִים וְתוֹדָה; וַיֹּאמֶר, לִיהוּדָה, לַעֲבוֹד, אֶת-יְהוָה אֱלֹהֵי יִשְׂרָאֵל. 
<B>ב לג,יז</B> אֲבָל עוֹד הָעָם, זֹבְחִים בַּבָּמוֹת:  רַק, לַיהוָה אֱלֹהֵיהֶם. 
<B>ב לג,יח</B> וְיֶתֶר דִּבְרֵי מְנַשֶּׁה, וּתְפִלָּתוֹ אֶל-אֱלֹהָיו, וְדִבְרֵי הַחֹזִים, הַמְדַבְּרִים אֵלָיו בְּשֵׁם יְהוָה אֱלֹהֵי יִשְׂרָאֵל--הִנָּם, עַל-דִּבְרֵי מַלְכֵי יִשְׂרָאֵל. 
<B>ב לג,יט</B> וּתְפִלָּתוֹ וְהֵעָתֶר-לוֹ, וְכָל-חַטָּאתוֹ וּמַעְלוֹ, וְהַמְּקֹמוֹת אֲשֶׁר בָּנָה בָהֶם בָּמוֹת וְהֶעֱמִיד הָאֲשֵׁרִים וְהַפְּסִלִים, לִפְנֵי הִכָּנְעוֹ--הִנָּם כְּתוּבִים, עַל דִּבְרֵי חוֹזָי. 
<B>ב לג,כ</B> וַיִּשְׁכַּב מְנַשֶּׁה עִם-אֲבֹתָיו, וַיִּקְבְּרֻהוּ בֵּיתוֹ; וַיִּמְלֹךְ אָמוֹן בְּנוֹ, תַּחְתָּיו.  {פ}<BR>
<B>ב לג,כא</B> בֶּן-עֶשְׂרִים וּשְׁתַּיִם שָׁנָה, אָמוֹן בְּמָלְכוֹ; וּשְׁתַּיִם שָׁנִים, מָלַךְ בִּירוּשָׁלִָם. 
<B>ב לג,כב</B> וַיַּעַשׂ הָרַע בְּעֵינֵי יְהוָה, כַּאֲשֶׁר עָשָׂה מְנַשֶּׁה אָבִיו; וּלְכָל-הַפְּסִילִים, אֲשֶׁר עָשָׂה מְנַשֶּׁה אָבִיו--זִבַּח אָמוֹן, וַיַּעַבְדֵם. 
<B>ב לג,כג</B> וְלֹא נִכְנַע מִלִּפְנֵי יְהוָה, כְּהִכָּנַע מְנַשֶּׁה אָבִיו:  כִּי הוּא אָמוֹן, הִרְבָּה אַשְׁמָה. 
<B>ב לג,כד</B> וַיִּקְשְׁרוּ עָלָיו עֲבָדָיו, וַיְמִיתֻהוּ בְּבֵיתוֹ. 
<B>ב לג,כה</B> וַיַּכּוּ, עַם-הָאָרֶץ, אֵת כָּל-הַקֹּשְׁרִים, עַל-הַמֶּלֶךְ אָמוֹן; וַיַּמְלִיכוּ עַם-הָאָרֶץ אֶת-יֹאשִׁיָּהוּ בְנוֹ, תַּחְתָּיו.  {פ}<BR>
<B>ב לד,א</B> בֶּן-שְׁמוֹנֶה שָׁנִים, יֹאשִׁיָּהוּ בְמָלְכוֹ; וּשְׁלֹשִׁים וְאַחַת שָׁנָה, מָלַךְ בִּירוּשָׁלִָם. 
<B>ב לד,ב</B> וַיַּעַשׂ הַיָּשָׁר, בְּעֵינֵי יְהוָה; וַיֵּלֶךְ, בְּדַרְכֵי דָּוִיד אָבִיו, וְלֹא-סָר, יָמִין וּשְׂמֹאול. 
<B>ב לד,ג</B> וּבִשְׁמוֹנֶה שָׁנִים לְמָלְכוֹ, וְהוּא עוֹדֶנּוּ נַעַר, הֵחֵל, לִדְרוֹשׁ לֵאלֹהֵי דָּוִיד אָבִיו; וּבִשְׁתֵּים עֶשְׂרֵה שָׁנָה, הֵחֵל לְטַהֵר אֶת-יְהוּדָה וִירוּשָׁלִַם, מִן-הַבָּמוֹת וְהָאֲשֵׁרִים, וְהַפְּסִלִים וְהַמַּסֵּכוֹת. 
<B>ב לד,ד</B> וַיְנַתְּצוּ לְפָנָיו, אֵת מִזְבְּחוֹת הַבְּעָלִים, וְהַחַמָּנִים אֲשֶׁר-לְמַעְלָה מֵעֲלֵיהֶם, גִּדֵּעַ; וְהָאֲשֵׁרִים וְהַפְּסִלִים וְהַמַּסֵּכוֹת, שִׁבַּר וְהֵדַק, וַיִּזְרֹק עַל-פְּנֵי הַקְּבָרִים, הַזֹּבְחִים לָהֶם. 
<B>ב לד,ה</B> וְעַצְמוֹת, כֹּהֲנִים, שָׂרַף, עַל-מזבחותים (מִזְבְּחוֹתָם); וַיְטַהֵר אֶת-יְהוּדָה, וְאֶת-יְרוּשָׁלִָם. 
<B>ב לד,ו</B> וּבְעָרֵי מְנַשֶּׁה וְאֶפְרַיִם וְשִׁמְעוֹן, וְעַד-נַפְתָּלִי, בחר בתיהם (בְּחַרְבֹתֵיהֶם), סָבִיב. 
<B>ב לד,ז</B> וַיְנַתֵּץ אֶת-הַמִּזְבְּחוֹת, וְאֶת-הָאֲשֵׁרִים וְהַפְּסִלִים כִּתַּת לְהֵדַק, וְכָל-הַחַמָּנִים גִּדַּע, בְּכָל-אֶרֶץ יִשְׂרָאֵל; וַיָּשָׁב, לִירוּשָׁלִָם.  {פ}<BR>
<B>ב לד,ח</B> וּבִשְׁנַת שְׁמוֹנֶה עֶשְׂרֵה לְמָלְכוֹ, לְטַהֵר הָאָרֶץ וְהַבָּיִת--שָׁלַח אֶת-שָׁפָן בֶּן-אֲצַלְיָהוּ וְאֶת-מַעֲשֵׂיָהוּ שַׂר-הָעִיר, וְאֵת יוֹאָח בֶּן-יוֹאָחָז הַמַּזְכִּיר, לְחַזֵּק, אֶת-בֵּית יְהוָה אֱלֹהָיו. 
<B>ב לד,ט</B> וַיָּבֹאוּ אֶל-חִלְקִיָּהוּ הַכֹּהֵן הַגָּדוֹל, וַיִּתְּנוּ אֶת-הַכֶּסֶף הַמּוּבָא בֵית-אֱלֹהִים, אֲשֶׁר אָסְפוּ-הַלְוִיִּם שֹׁמְרֵי הַסַּף מִיַּד מְנַשֶּׁה וְאֶפְרַיִם וּמִכֹּל שְׁאֵרִית יִשְׂרָאֵל, וּמִכָּל-יְהוּדָה וּבִנְיָמִן; וישבי (וַיָּשֻׁבוּ), יְרוּשָׁלִָם. 
<B>ב לד,י</B> וַיִּתְּנוּ, עַל-יַד עֹשֵׂה הַמְּלָאכָה, הַמֻּפְקָדִים, בְּבֵית יְהוָה; וַיִּתְּנוּ אֹתוֹ עוֹשֵׂי הַמְּלָאכָה, אֲשֶׁר עֹשִׂים בְּבֵית יְהוָה, לִבְדּוֹק וּלְחַזֵּק, הַבָּיִת. 
<B>ב לד,יא</B> וַיִּתְּנוּ, לֶחָרָשִׁים וְלַבֹּנִים, לִקְנוֹת אַבְנֵי מַחְצֵב, וְעֵצִים לַמְחַבְּרוֹת; וּלְקָרוֹת, אֶת-הַבָּתִּים, אֲשֶׁר הִשְׁחִיתוּ, מַלְכֵי יְהוּדָה.  {ס} 
<B>ב לד,יב</B> וְהָאֲנָשִׁים עֹשִׂים בֶּאֱמוּנָה בַּמְּלָאכָה, וַעֲלֵיהֶם מֻפְקָדִים יַחַת וְעֹבַדְיָהוּ הַלְוִיִּם מִן-בְּנֵי מְרָרִי, וּזְכַרְיָה וּמְשֻׁלָּם מִן-בְּנֵי הַקְּהָתִים, לְנַצֵּחַ; וְהַלְוִיִּם--כָּל-מֵבִין, בִּכְלֵי-שִׁיר. 
<B>ב לד,יג</B> וְעַל הַסַּבָּלִים, וּמְנַצְּחִים לְכֹל עֹשֵׂה מְלָאכָה, לַעֲבוֹדָה, וַעֲבוֹדָה; וּמֵהַלְוִיִּם, סוֹפְרִים וְשֹׁטְרִים וְשׁוֹעֲרִים. 
<B>ב לד,יד</B> וּבְהוֹצִיאָם אֶת-הַכֶּסֶף, הַמּוּבָא בֵּית יְהוָה--מָצָא חִלְקִיָּהוּ הַכֹּהֵן, אֶת-סֵפֶר תּוֹרַת-יְהוָה בְּיַד-מֹשֶׁה. 
<B>ב לד,טו</B> וַיַּעַן חִלְקִיָּהוּ, וַיֹּאמֶר אֶל-שָׁפָן הַסּוֹפֵר, סֵפֶר הַתּוֹרָה מָצָאתִי, בְּבֵית יְהוָה; וַיִּתֵּן חִלְקִיָּהוּ אֶת-הַסֵּפֶר, אֶל-שָׁפָן. 
<B>ב לד,טז</B> וַיָּבֵא שָׁפָן אֶת-הַסֵּפֶר אֶל-הַמֶּלֶךְ, וַיָּשֶׁב עוֹד אֶת-הַמֶּלֶךְ דָּבָר לֵאמֹר:  כֹּל אֲשֶׁר-נִתַּן בְּיַד-עֲבָדֶיךָ, הֵם עֹשִׂים. 
<B>ב לד,יז</B> וַיַּתִּיכוּ, אֶת-הַכֶּסֶף הַנִּמְצָא בְּבֵית-יְהוָה; וַיִּתְּנוּהוּ, עַל-יַד הַמֻּפְקָדִים, וְעַל-יַד, עוֹשֵׂי הַמְּלָאכָה. 
<B>ב לד,יח</B> וַיַּגֵּד שָׁפָן הַסּוֹפֵר, לַמֶּלֶךְ לֵאמֹר--סֵפֶר נָתַן לִי, חִלְקִיָּהוּ הַכֹּהֵן; וַיִּקְרָא-בוֹ שָׁפָן, לִפְנֵי הַמֶּלֶךְ. 
<B>ב לד,יט</B> וַיְהִי כִּשְׁמֹעַ הַמֶּלֶךְ, אֵת דִּבְרֵי הַתּוֹרָה--וַיִּקְרַע, אֶת-בְּגָדָיו. 
<B>ב לד,כ</B> וַיְצַו הַמֶּלֶךְ אֶת-חִלְקִיָּהוּ וְאֶת-אֲחִיקָם בֶּן-שָׁפָן וְאֶת-עַבְדּוֹן בֶּן-מִיכָה וְאֵת שָׁפָן הַסּוֹפֵר, וְאֵת עֲשָׂיָה עֶבֶד-הַמֶּלֶךְ--לֵאמֹר. 
<B>ב לד,כא</B> לְכוּ דִרְשׁוּ אֶת-יְהוָה בַּעֲדִי, וּבְעַד הַנִּשְׁאָר בְּיִשְׂרָאֵל וּבִיהוּדָה, עַל-דִּבְרֵי הַסֵּפֶר, אֲשֶׁר נִמְצָא:  כִּי-גְדוֹלָה חֲמַת-יְהוָה, אֲשֶׁר נִתְּכָה בָנוּ, עַל אֲשֶׁר לֹא-שָׁמְרוּ אֲבוֹתֵינוּ אֶת-דְּבַר יְהוָה, לַעֲשׂוֹת כְּכָל-הַכָּתוּב עַל-הַסֵּפֶר הַזֶּה. 
<B>ב לד,כב</B> וַיֵּלֶךְ חִלְקִיָּהוּ וַאֲשֶׁר הַמֶּלֶךְ, אֶל-חֻלְדָּה הַנְּבִיאָה אֵשֶׁת שַׁלֻּם בֶּן-תוקהת (תָּקְהַת) בֶּן-חַסְרָה שׁוֹמֵר הַבְּגָדִים, וְהִיא יוֹשֶׁבֶת בִּירוּשָׁלִַם, בַּמִּשְׁנֶה; וַיְדַבְּרוּ אֵלֶיהָ, כָּזֹאת. 
<B>ב לד,כג</B> וַתֹּאמֶר לָהֶם, כֹּה-אָמַר יְהוָה אֱלֹהֵי יִשְׂרָאֵל:  אִמְרוּ לָאִישׁ, אֲשֶׁר-שָׁלַח אֶתְכֶם אֵלָי.  {ס} 
<B>ב לד,כד</B> כֹּה אָמַר יְהוָה, הִנְנִי מֵבִיא רָעָה עַל-הַמָּקוֹם הַזֶּה וְעַל-יוֹשְׁבָיו:  אֵת כָּל-הָאָלוֹת, הַכְּתוּבוֹת עַל-הַסֵּפֶר, אֲשֶׁר קָרְאוּ, לִפְנֵי מֶלֶךְ יְהוּדָה. 
<B>ב לד,כה</B> תַּחַת אֲשֶׁר עֲזָבוּנִי, ויקטירו (וַיְקַטְּרוּ) לֵאלֹהִים אֲחֵרִים--לְמַעַן הַכְעִיסֵנִי, בְּכֹל מַעֲשֵׂי יְדֵיהֶם; וְתִתַּךְ חֲמָתִי בַּמָּקוֹם הַזֶּה, וְלֹא תִכְבֶּה. 
<B>ב לד,כו</B> וְאֶל-מֶלֶךְ יְהוּדָה, הַשֹּׁלֵחַ אֶתְכֶם לִדְרוֹשׁ בַּיהוָה--כֹּה תֹאמְרוּ, אֵלָיו:  {ס}  כֹּה-אָמַר יְהוָה אֱלֹהֵי יִשְׂרָאֵל, הַדְּבָרִים אֲשֶׁר שָׁמָעְתָּ. 
<B>ב לד,כז</B> יַעַן רַךְ-לְבָבְךָ וַתִּכָּנַע מִלִּפְנֵי אֱלֹהִים, בְּשָׁמְעֲךָ אֶת-דְּבָרָיו עַל-הַמָּקוֹם הַזֶּה וְעַל-יֹשְׁבָיו, וַתִּכָּנַע לְפָנַי, וַתִּקְרַע אֶת-בְּגָדֶיךָ וַתֵּבְךְּ לְפָנָי; וְגַם-אֲנִי שָׁמַעְתִּי, נְאֻם-יְהוָה. 
<B>ב לד,כח</B> הִנְנִי אֹסִפְךָ אֶל-אֲבֹתֶיךָ, וְנֶאֱסַפְתָּ אֶל-קִבְרוֹתֶיךָ בְּשָׁלוֹם, וְלֹא-תִרְאֶינָה עֵינֶיךָ, בְּכֹל הָרָעָה אֲשֶׁר אֲנִי מֵבִיא עַל-הַמָּקוֹם הַזֶּה וְעַל-יֹשְׁבָיו; וַיָּשִׁיבוּ אֶת-הַמֶּלֶךְ, דָּבָר.  {ס} 
<B>ב לד,כט</B> וַיִּשְׁלַח, הַמֶּלֶךְ; וַיֶּאֱסֹף, אֶת-כָּל-זִקְנֵי יְהוּדָה וִירוּשָׁלִָם. 
<B>ב לד,ל</B> וַיַּעַל הַמֶּלֶךְ בֵּית-יְהוָה וְכָל-אִישׁ יְהוּדָה וְיֹשְׁבֵי יְרוּשָׁלִַם, וְהַכֹּהֲנִים וְהַלְוִיִּם, וְכָל-הָעָם, מִגָּדוֹל וְעַד-קָטָן; וַיִּקְרָא בְאָזְנֵיהֶם, אֶת-כָּל-דִּבְרֵי סֵפֶר הַבְּרִית, הַנִּמְצָא, בֵּית יְהוָה. 
<B>ב לד,לא</B> וַיַּעֲמֹד הַמֶּלֶךְ עַל-עָמְדוֹ, וַיִּכְרֹת אֶת-הַבְּרִית לִפְנֵי יְהוָה, לָלֶכֶת אַחֲרֵי יְהוָה וְלִשְׁמוֹר אֶת-מִצְותָיו וְעֵדְותָיו וְחֻקָּיו, בְּכָל-לְבָבוֹ וּבְכָל-נַפְשׁוֹ--לַעֲשׂוֹת אֶת-דִּבְרֵי הַבְּרִית, הַכְּתוּבִים עַל-הַסֵּפֶר הַזֶּה. 
<B>ב לד,לב</B> וַיַּעֲמֵד, אֵת כָּל-הַנִּמְצָא בִירוּשָׁלִַם וּבִנְיָמִן; וַיַּעֲשׂוּ יוֹשְׁבֵי יְרוּשָׁלִַם, כִּבְרִית אֱלֹהִים אֱלֹהֵי אֲבוֹתֵיהֶם. 
<B>ב לד,לג</B> וַיָּסַר יֹאשִׁיָּהוּ אֶת-כָּל-הַתֹּעֵבוֹת, מִכָּל-הָאֲרָצוֹת אֲשֶׁר לִבְנֵי יִשְׂרָאֵל, וַיַּעֲבֵד אֵת כָּל-הַנִּמְצָא בְּיִשְׂרָאֵל, לַעֲבוֹד אֶת-יְהוָה אֱלֹהֵיהֶם:  כָּל-יָמָיו--לֹא סָרוּ, מֵאַחֲרֵי יְהוָה אֱלֹהֵי אֲבוֹתֵיהֶם.  {ס} 
<B>ב לה,א</B> וַיַּעַשׂ יֹאשִׁיָּהוּ בִירוּשָׁלִַם פֶּסַח, לַיהוָה; וַיִּשְׁחֲטוּ הַפֶּסַח, בְּאַרְבָּעָה עָשָׂר לַחֹדֶשׁ הָרִאשׁוֹן. 
<B>ב לה,ב</B> וַיַּעֲמֵד הַכֹּהֲנִים, עַל-מִשְׁמְרוֹתָם; וַיְחַזְּקֵם, לַעֲבוֹדַת בֵּית יְהוָה.  {ס} 
<B>ב לה,ג</B> וַיֹּאמֶר לַלְוִיִּם המבונים (הַמְּבִינִים) לְכָל-יִשְׂרָאֵל הַקְּדוֹשִׁים לַיהוָה, תְּנוּ אֶת-אֲרוֹן-הַקֹּדֶשׁ בַּבַּיִת אֲשֶׁר בָּנָה שְׁלֹמֹה בֶן-דָּוִיד מֶלֶךְ יִשְׂרָאֵל--אֵין-לָכֶם מַשָּׂא, בַּכָּתֵף; עַתָּה, עִבְדוּ אֶת-יְהוָה אֱלֹהֵיכֶם, וְאֵת, עַמּוֹ יִשְׂרָאֵל. 
<B>ב לה,ד</B> והכונו (וְהָכִינוּ) לְבֵית-אֲבוֹתֵיכֶם, כְּמַחְלְקוֹתֵיכֶם--בִּכְתָב, דָּוִיד מֶלֶךְ יִשְׂרָאֵל, וּבְמִכְתַּב, שְׁלֹמֹה בְנוֹ. 
<B>ב לה,ה</B> וְעִמְדוּ בַקֹּדֶשׁ, לִפְלוּגֹּת בֵּית הָאָבוֹת, לַאֲחֵיכֶם, בְּנֵי הָעָם--וַחֲלֻקַּת בֵּית-אָב, לַלְוִיִּם. 
<B>ב לה,ו</B> וְשַׁחֲטוּ, הַפָּסַח; וְהִתְקַדְּשׁוּ וְהָכִינוּ לַאֲחֵיכֶם, לַעֲשׂוֹת כִּדְבַר-יְהוָה בְּיַד-מֹשֶׁה.  {פ}<BR>
<B>ב לה,ז</B> וַיָּרֶם יֹאשִׁיָּהוּ לִבְנֵי הָעָם צֹאן כְּבָשִׂים וּבְנֵי-עִזִּים, הַכֹּל לַפְּסָחִים, לְכָל-הַנִּמְצָא לְמִסְפַּר שְׁלֹשִׁים אֶלֶף, וּבָקָר שְׁלֹשֶׁת אֲלָפִים:  אֵלֶּה, מֵרְכוּשׁ הַמֶּלֶךְ.  {ס} 
<B>ב לה,ח</B> וְשָׂרָיו לִנְדָבָה לָעָם, לַכֹּהֲנִים וְלַלְוִיִּם--הֵרִימוּ:  חִלְקִיָּה וּזְכַרְיָהוּ וִיחִיאֵל, נְגִידֵי בֵּית הָאֱלֹהִים, לַכֹּהֲנִים נָתְנוּ לַפְּסָחִים אַלְפַּיִם וְשֵׁשׁ מֵאוֹת, וּבָקָר שְׁלֹשׁ מֵאוֹת. 
<B>ב לה,ט</B> וכונניהו (וְכָנַנְיָהוּ) וּשְׁמַעְיָהוּ וּנְתַנְאֵל אֶחָיו, וַחֲשַׁבְיָהוּ וִיעִיאֵל וְיוֹזָבָד--שָׂרֵי הַלְוִיִּם:  הֵרִימוּ לַלְוִיִּם לַפְּסָחִים חֲמֵשֶׁת אֲלָפִים, וּבָקָר חֲמֵשׁ מֵאוֹת. 
<B>ב לה,י</B> וַתִּכּוֹן, הָעֲבוֹדָה; וַיַּעַמְדוּ הַכֹּהֲנִים עַל-עָמְדָם וְהַלְוִיִּם עַל-מַחְלְקוֹתָם, כְּמִצְוַת הַמֶּלֶךְ. 
<B>ב לה,יא</B> וַיִּשְׁחֲטוּ, הַפָּסַח; וַיִּזְרְקוּ הַכֹּהֲנִים מִיָּדָם, וְהַלְוִיִּם מַפְשִׁיטִים. 
<B>ב לה,יב</B> וַיָּסִירוּ הָעֹלָה לְתִתָּם לְמִפְלַגּוֹת לְבֵית-אָבוֹת, לִבְנֵי הָעָם, לְהַקְרִיב לַיהוָה, כַּכָּתוּב בְּסֵפֶר מֹשֶׁה; וְכֵן, לַבָּקָר. 
<B>ב לה,יג</B> וַיְבַשְּׁלוּ הַפֶּסַח בָּאֵשׁ, כַּמִּשְׁפָּט; וְהַקֳּדָשִׁים בִּשְּׁלוּ, בַּסִּירוֹת וּבַדְּוָדִים וּבַצֵּלָחוֹת, וַיָּרִיצוּ, לְכָל-בְּנֵי הָעָם. 
<B>ב לה,יד</B> וְאַחַר, הֵכִינוּ לָהֶם וְלַכֹּהֲנִים--כִּי הַכֹּהֲנִים בְּנֵי אַהֲרֹן, בְּהַעֲלוֹת הָעוֹלָה וְהַחֲלָבִים עַד-לָיְלָה; וְהַלְוִיִּם הֵכִינוּ לָהֶם, וְלַכֹּהֲנִים בְּנֵי אַהֲרֹן. 
<B>ב לה,טו</B> וְהַמְשֹׁרְרִים בְּנֵי-אָסָף עַל-מַעֲמָדָם, כְּמִצְוַת דָּוִיד וְאָסָף וְהֵימָן וִידֻתוּן חוֹזֵה הַמֶּלֶךְ, וְהַשֹּׁעֲרִים, לְשַׁעַר וָשָׁעַר:  אֵין לָהֶם, לָסוּר מֵעַל עֲבֹדָתָם--כִּי-אֲחֵיהֶם הַלְוִיִּם, הֵכִינוּ לָהֶם. 
<B>ב לה,טז</B> וַתִּכּוֹן כָּל-עֲבוֹדַת יְהוָה בַּיּוֹם הַהוּא, לַעֲשׂוֹת הַפֶּסַח, וְהַעֲלוֹת עֹלוֹת, עַל מִזְבַּח יְהוָה--כְּמִצְוַת, הַמֶּלֶךְ יֹאשִׁיָּהוּ. 
<B>ב לה,יז</B> וַיַּעֲשׂוּ בְנֵי-יִשְׂרָאֵל הַנִּמְצְאִים אֶת-הַפֶּסַח, בָּעֵת הַהִיא, וְאֶת-חַג הַמַּצּוֹת, שִׁבְעַת יָמִים. 
<B>ב לה,יח</B> וְלֹא-נַעֲשָׂה פֶסַח כָּמֹהוּ בְּיִשְׂרָאֵל, מִימֵי שְׁמוּאֵל הַנָּבִיא; וְכָל-מַלְכֵי יִשְׂרָאֵל לֹא-עָשׂוּ כַּפֶּסַח אֲשֶׁר-עָשָׂה יֹאשִׁיָּהוּ וְהַכֹּהֲנִים וְהַלְוִיִּם וְכָל-יְהוּדָה, וְיִשְׂרָאֵל הַנִּמְצָא, וְיוֹשְׁבֵי, יְרוּשָׁלִָם.  {ס} 
<B>ב לה,יט</B> בִּשְׁמוֹנֶה עֶשְׂרֵה שָׁנָה, לְמַלְכוּת יֹאשִׁיָּהוּ--נַעֲשָׂה, הַפֶּסַח הַזֶּה. 
<B>ב לה,כ</B> אַחֲרֵי כָל-זֹאת, אֲשֶׁר הֵכִין יֹאשִׁיָּהוּ אֶת-הַבַּיִת, עָלָה נְכוֹ מֶלֶךְ-מִצְרַיִם לְהִלָּחֵם בְּכַרְכְּמִישׁ, עַל-פְּרָת; וַיֵּצֵא לִקְרָאתוֹ, יֹאשִׁיָּהוּ. 
<B>ב לה,כא</B> וַיִּשְׁלַח אֵלָיו מַלְאָכִים לֵאמֹר מַה-לִּי וָלָךְ מֶלֶךְ יְהוּדָה, לֹא-עָלֶיךָ אַתָּה הַיּוֹם כִּי אֶל-בֵּית מִלְחַמְתִּי, וֵאלֹהִים, אָמַר לְבַהֲלֵנִי:  חֲדַל-לְךָ מֵאֱלֹהִים אֲשֶׁר-עִמִּי, וְאַל-יַשְׁחִיתֶךָ. 
<B>ב לה,כב</B> וְלֹא-הֵסֵב יֹאשִׁיָּהוּ פָנָיו מִמֶּנּוּ, כִּי לְהִלָּחֵם-בּוֹ הִתְחַפֵּשׂ, וְלֹא שָׁמַע אֶל-דִּבְרֵי נְכוֹ, מִפִּי אֱלֹהִים; וַיָּבֹא, לְהִלָּחֵם בְּבִקְעַת מְגִדּוֹ. 
<B>ב לה,כג</B> וַיֹּרוּ, הַיֹּרִים, לַמֶּלֶךְ, יֹאשִׁיָּהוּ; וַיֹּאמֶר הַמֶּלֶךְ לַעֲבָדָיו הַעֲבִירוּנִי, כִּי הָחֳלֵיתִי מְאֹד. 
<B>ב לה,כד</B> וַיַּעֲבִירֻהוּ עֲבָדָיו מִן-הַמֶּרְכָּבָה, וַיַּרְכִּיבֻהוּ עַל רֶכֶב הַמִּשְׁנֶה אֲשֶׁר-לוֹ, וַיּוֹלִיכֻהוּ יְרוּשָׁלִַם, וַיָּמָת וַיִּקָּבֵר בְּקִבְרוֹת אֲבֹתָיו; וְכָל-יְהוּדָה, וִירוּשָׁלִַם, מִתְאַבְּלִים, עַל-יֹאשִׁיָּהוּ.  {פ}<BR>
<B>ב לה,כה</B> וַיְקוֹנֵן יִרְמְיָהוּ, עַל-יֹאשִׁיָּהוּ, וַיֹּאמְרוּ כָל-הַשָּׁרִים וְהַשָּׁרוֹת בְּקִינוֹתֵיהֶם עַל-יֹאשִׁיָּהוּ עַד-הַיּוֹם, וַיִּתְּנוּם לְחֹק עַל-יִשְׂרָאֵל; וְהִנָּם כְּתוּבִים, עַל-הַקִּינוֹת. 
<B>ב לה,כו</B> וְיֶתֶר דִּבְרֵי יֹאשִׁיָּהוּ, וַחֲסָדָיו--כַּכָּתוּב, בְּתוֹרַת יְהוָה. 
<B>ב לה,כז</B> וּדְבָרָיו, הָרִאשֹׁנִים וְהָאַחֲרֹנִים--הִנָּם כְּתוּבִים, עַל-סֵפֶר מַלְכֵי-יִשְׂרָאֵל וִיהוּדָה. 
<B>ב לו,א</B> וַיִּקְחוּ, עַם-הָאָרֶץ, אֶת-יְהוֹאָחָז, בֶּן-יֹאשִׁיָּהוּ; וַיַּמְלִיכֻהוּ תַחַת-אָבִיו, בִּירוּשָׁלִָם. 
<B>ב לו,ב</B> בֶּן-שָׁלוֹשׁ וְעֶשְׂרִים שָׁנָה, יוֹאָחָז בְּמָלְכוֹ; וּשְׁלֹשָׁה חֳדָשִׁים, מָלַךְ בִּירוּשָׁלִָם. 
<B>ב לו,ג</B> וַיְסִירֵהוּ מֶלֶךְ-מִצְרַיִם, בִּירוּשָׁלִָם; וַיַּעֲנֹשׁ, אֶת-הָאָרֶץ, מֵאָה כִכַּר-כֶּסֶף, וְכִכַּר זָהָב. 
<B>ב לו,ד</B> וַיַּמְלֵךְ מֶלֶךְ-מִצְרַיִם אֶת-אֶלְיָקִים אָחִיו, עַל-יְהוּדָה וִירוּשָׁלִַם, וַיַּסֵּב אֶת-שְׁמוֹ, יְהוֹיָקִים; וְאֶת-יוֹאָחָז אָחִיו לָקַח נְכוֹ, וַיְבִיאֵהוּ מִצְרָיְמָה.  {פ}<BR>
<B>ב לו,ה</B> בֶּן-עֶשְׂרִים וְחָמֵשׁ שָׁנָה, יְהוֹיָקִים בְּמָלְכוֹ, וְאַחַת עֶשְׂרֵה שָׁנָה, מָלַךְ בִּירוּשָׁלִָם; וַיַּעַשׂ הָרַע, בְּעֵינֵי יְהוָה אֱלֹהָיו. 
<B>ב לו,ו</B> עָלָיו עָלָה, נְבוּכַדְנֶאצַּר מֶלֶךְ בָּבֶל; וַיַּאַסְרֵהוּ, בַּנְחֻשְׁתַּיִם, לְהֹלִיכוֹ, בָּבֶלָה. 
<B>ב לו,ז</B> וּמִכְּלֵי בֵּית יְהוָה, הֵבִיא נְבוּכַדְנֶאצַּר לְבָבֶל; וַיִּתְּנֵם בְּהֵיכָלוֹ, בְּבָבֶל. 
<B>ב לו,ח</B> וְיֶתֶר דִּבְרֵי יְהוֹיָקִים וְתֹעֲבֹתָיו אֲשֶׁר-עָשָׂה, וְהַנִּמְצָא עָלָיו--הִנָּם כְּתוּבִים עַל-סֵפֶר מַלְכֵי יִשְׂרָאֵל, וִיהוּדָה; וַיִּמְלֹךְ יְהוֹיָכִין בְּנוֹ, תַּחְתָּיו.  {פ}<BR>
<B>ב לו,ט</B> בֶּן-שְׁמוֹנֶה שָׁנִים, יְהוֹיָכִין בְּמָלְכוֹ, וּשְׁלֹשָׁה חֳדָשִׁים וַעֲשֶׂרֶת יָמִים, מָלַךְ בִּירוּשָׁלִָם; וַיַּעַשׂ הָרַע, בְּעֵינֵי יְהוָה. 
<B>ב לו,י</B> וְלִתְשׁוּבַת הַשָּׁנָה, שָׁלַח הַמֶּלֶךְ נְבוּכַדְנֶאצַּר, וַיְבִאֵהוּ בָבֶלָה, עִם-כְּלֵי חֶמְדַּת בֵּית-יְהוָה; וַיַּמְלֵךְ אֶת-צִדְקִיָּהוּ אָחִיו, עַל-יְהוּדָה וִירוּשָׁלִָם.  {פ}<BR>
<B>ב לו,יא</B> בֶּן-עֶשְׂרִים וְאַחַת שָׁנָה, צִדְקִיָּהוּ בְמָלְכוֹ; וְאַחַת עֶשְׂרֵה שָׁנָה, מָלַךְ בִּירוּשָׁלִָם. 
<B>ב לו,יב</B> וַיַּעַשׂ הָרַע, בְּעֵינֵי יְהוָה אֱלֹהָיו:  לֹא נִכְנַע, מִלִּפְנֵי יִרְמְיָהוּ הַנָּבִיא--מִפִּי יְהוָה. 
<B>ב לו,יג</B> וְגַם בַּמֶּלֶךְ נְבוּכַדְנֶאצַּר, מָרָד, אֲשֶׁר הִשְׁבִּיעוֹ, בֵּאלֹהִים; וַיֶּקֶשׁ אֶת-עָרְפּוֹ, וַיְאַמֵּץ אֶת-לְבָבוֹ, מִשּׁוּב, אֶל-יְהוָה אֱלֹהֵי יִשְׂרָאֵל. 
<B>ב לו,יד</B> גַּם כָּל-שָׂרֵי הַכֹּהֲנִים וְהָעָם, הִרְבּוּ למעול- (לִמְעָל-) מַעַל, כְּכֹל, תֹּעֲבוֹת הַגּוֹיִם; וַיְטַמְּאוּ אֶת-בֵּית יְהוָה, אֲשֶׁר הִקְדִּישׁ בִּירוּשָׁלִָם. 
<B>ב לו,טו</B> וַיִּשְׁלַח יְהוָה אֱלֹהֵי אֲבוֹתֵיהֶם עֲלֵיהֶם, בְּיַד מַלְאָכָיו--הַשְׁכֵּם וְשָׁלוֹחַ:  כִּי-חָמַל עַל-עַמּוֹ, וְעַל-מְעוֹנוֹ. 
<B>ב לו,טז</B> וַיִּהְיוּ מַלְעִבִים, בְּמַלְאֲכֵי הָאֱלֹהִים, וּבוֹזִים דְּבָרָיו, וּמִתַּעְתְּעִים בִּנְבִאָיו:  עַד עֲלוֹת חֲמַת-יְהוָה, בְּעַמּוֹ--עַד-לְאֵין מַרְפֵּא. 
<B>ב לו,יז</B> וַיַּעַל עֲלֵיהֶם אֶת-מֶלֶךְ כשדיים (כַּשְׂדִּים), וַיַּהֲרֹג בַּחוּרֵיהֶם בַּחֶרֶב בְּבֵית מִקְדָּשָׁם, וְלֹא חָמַל עַל-בָּחוּר וּבְתוּלָה, זָקֵן וְיָשֵׁשׁ:  הַכֹּל, נָתַן בְּיָדוֹ. 
<B>ב לו,יח</B> וְכֹל כְּלֵי בֵּית הָאֱלֹהִים, הַגְּדֹלִים וְהַקְּטַנִּים, וְאֹצְרוֹת בֵּית יְהוָה, וְאֹצְרוֹת הַמֶּלֶךְ וְשָׂרָיו--הַכֹּל, הֵבִיא בָבֶל. 
<B>ב לו,יט</B> וַיִּשְׂרְפוּ, אֶת-בֵּית הָאֱלֹהִים, וַיְנַתְּצוּ, אֵת חוֹמַת יְרוּשָׁלִָם; וְכָל-אַרְמְנוֹתֶיהָ שָׂרְפוּ בָאֵשׁ, וְכָל-כְּלֵי מַחֲמַדֶּיהָ לְהַשְׁחִית. 
<B>ב לו,כ</B> וַיֶּגֶל הַשְּׁאֵרִית מִן-הַחֶרֶב, אֶל-בָּבֶל; וַיִּהְיוּ-לוֹ וּלְבָנָיו לַעֲבָדִים, עַד-מְלֹךְ מַלְכוּת פָּרָס. 
<B>ב לו,כא</B> לְמַלֹּאות דְּבַר-יְהוָה בְּפִי יִרְמְיָהוּ, עַד-רָצְתָה הָאָרֶץ אֶת-שַׁבְּתוֹתֶיהָ:  כָּל-יְמֵי הָשַּׁמָּה שָׁבָתָה, לְמַלֹּאות שִׁבְעִים שָׁנָה.  {ס} 
<B>ב לו,כב</B> וּבִשְׁנַת אַחַת, לְכוֹרֶשׁ מֶלֶךְ פָּרַס, לִכְלוֹת דְּבַר-יְהוָה, בְּפִי יִרְמְיָהוּ--הֵעִיר יְהוָה, אֶת-רוּחַ כּוֹרֶשׁ מֶלֶךְ-פָּרַס, וַיַּעֲבֶר-קוֹל בְּכָל-מַלְכוּתוֹ, וְגַם-בְּמִכְתָּב לֵאמֹר.  {ס} 
<B>ב לו,כג</B> כֹּה-אָמַר כּוֹרֶשׁ מֶלֶךְ פָּרַס, כָּל-מַמְלְכוֹת הָאָרֶץ נָתַן לִי יְהוָה אֱלֹהֵי הַשָּׁמַיִם, וְהוּא-פָקַד עָלַי לִבְנוֹת-לוֹ בַיִת, בִּירוּשָׁלִַם אֲשֶׁר בִּיהוּדָה:  מִי-בָכֶם מִכָּל-עַמּוֹ, יְהוָה אֱלֹהָיו עִמּוֹ--וְיָעַל.  {ש}</P>
</BODY></HTML>
