<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ויקרא פרק ז</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
ויקרא - <A HREF="t03.htm">הכול</A><BR>פרק
<A HREF="t0301.htm">א</A>
<A HREF="t0302.htm">ב</A>
<A HREF="t0303.htm">ג</A>
<A HREF="t0304.htm">ד</A>
<A HREF="t0305.htm">ה</A>
<A HREF="t0306.htm">ו</A>
ז
<A HREF="t0308.htm">ח</A>
<A HREF="t0309.htm">ט</A>
<A HREF="t0310.htm">י</A>
<A HREF="t0311.htm">יא</A>
<A HREF="t0312.htm">יב</A>
<A HREF="t0313.htm">יג</A>
<A HREF="t0314.htm">יד</A>
<A HREF="t0315.htm">טו</A>
<A HREF="t0316.htm">טז</A>
<A HREF="t0317.htm">יז</A>
<A HREF="t0318.htm">יח</A>
<A HREF="t0319.htm">יט</A>
<A HREF="t0320.htm">כ</A>
<A HREF="t0321.htm">כא</A>
<A HREF="t0322.htm">כב</A>
<A HREF="t0323.htm">כג</A>
<A HREF="t0324.htm">כד</A>
<A HREF="t0325.htm">כה</A>
<A HREF="t0326.htm">כו</A>
<A HREF="t0327.htm">כז</A>
<BR>
 <BR>
<A HREF="http://www.mechon-mamre.org/mp3/t0307.mp3" TARGET="_blank">האזנה לפרק זה</A>
</P>
<HR>

<H1>ויקרא פרק ז</H1>

<A NAME="1"> </A>
<P><B>א</B> וְזֹאת תּוֹרַת, הָאָשָׁם:  קֹדֶשׁ קָדָשִׁים, הוּא. 
<A NAME="2"> </A>
<B>ב</B> בִּמְקוֹם, אֲשֶׁר יִשְׁחֲטוּ אֶת-הָעֹלָה, יִשְׁחֲטוּ, אֶת-הָאָשָׁם; וְאֶת-דָּמוֹ יִזְרֹק עַל-הַמִּזְבֵּחַ, סָבִיב. 
<A NAME="3"> </A>
<B>ג</B> וְאֵת כָּל-חֶלְבּוֹ, יַקְרִיב מִמֶּנּוּ--אֵת, הָאַלְיָה, וְאֶת-הַחֵלֶב, הַמְכַסֶּה אֶת-הַקֶּרֶב. 
<A NAME="4"> </A>
<B>ד</B> וְאֵת, שְׁתֵּי הַכְּלָיֹת, וְאֶת-הַחֵלֶב אֲשֶׁר עֲלֵיהֶן, אֲשֶׁר עַל-הַכְּסָלִים; וְאֶת-הַיֹּתֶרֶת, עַל-הַכָּבֵד, עַל-הַכְּלָיֹת, יְסִירֶנָּה. 
<A NAME="5"> </A>
<B>ה</B> וְהִקְטִיר אֹתָם הַכֹּהֵן הַמִּזְבֵּחָה, אִשֶּׁה לַיהוָה; אָשָׁם, הוּא. 
<A NAME="6"> </A>
<B>ו</B> כָּל-זָכָר בַּכֹּהֲנִים, יֹאכְלֶנּוּ; בְּמָקוֹם קָדוֹשׁ יֵאָכֵל, קֹדֶשׁ קָדָשִׁים הוּא. 
<A NAME="7"> </A>
<B>ז</B> כַּחַטָּאת, כָּאָשָׁם--תּוֹרָה אַחַת, לָהֶם; הַכֹּהֵן אֲשֶׁר יְכַפֶּר-בּוֹ, לוֹ יִהְיֶה. 
<A NAME="8"> </A>
<B>ח</B> וְהַכֹּהֵן--הַמַּקְרִיב, אֶת-עֹלַת אִישׁ:  עוֹר הָעֹלָה אֲשֶׁר הִקְרִיב, לַכֹּהֵן לוֹ יִהְיֶה. 
<A NAME="9"> </A>
<B>ט</B> וְכָל-מִנְחָה, אֲשֶׁר תֵּאָפֶה בַּתַּנּוּר, וְכָל-נַעֲשָׂה בַמַּרְחֶשֶׁת, וְעַל-מַחֲבַת--לַכֹּהֵן הַמַּקְרִיב אֹתָהּ, לוֹ תִהְיֶה. 
<A NAME="10"> </A>
<B>י</B> וְכָל-מִנְחָה בְלוּלָה-בַשֶּׁמֶן, וַחֲרֵבָה--לְכָל-בְּנֵי אַהֲרֹן תִּהְיֶה, אִישׁ כְּאָחִיו.  {פ}<BR>
<A NAME="11"> </A>
<B>יא</B> וְזֹאת תּוֹרַת, זֶבַח הַשְּׁלָמִים, אֲשֶׁר יַקְרִיב, לַיהוָה. 
<A NAME="12"> </A>
<B>יב</B> אִם עַל-תּוֹדָה, יַקְרִיבֶנּוּ--וְהִקְרִיב עַל-זֶבַח הַתּוֹדָה חַלּוֹת מַצּוֹת בְּלוּלֹת בַּשֶּׁמֶן, וּרְקִיקֵי מַצּוֹת מְשֻׁחִים בַּשָּׁמֶן; וְסֹלֶת מֻרְבֶּכֶת, חַלֹּת בְּלוּלֹת בַּשָּׁמֶן. 
<A NAME="13"> </A>
<B>יג</B> עַל-חַלֹּת לֶחֶם חָמֵץ, יַקְרִיב קָרְבָּנוֹ, עַל-זֶבַח, תּוֹדַת שְׁלָמָיו. 
<A NAME="14"> </A>
<B>יד</B> וְהִקְרִיב מִמֶּנּוּ אֶחָד מִכָּל-קָרְבָּן, תְּרוּמָה לַיהוָה; לַכֹּהֵן, הַזֹּרֵק אֶת-דַּם הַשְּׁלָמִים--לוֹ יִהְיֶה. 
<A NAME="15"> </A>
<B>טו</B> וּבְשַׂר, זֶבַח תּוֹדַת שְׁלָמָיו--בְּיוֹם קָרְבָּנוֹ, יֵאָכֵל:  לֹא-יַנִּיחַ מִמֶּנּוּ, עַד-בֹּקֶר. 
<A NAME="16"> </A>
<B>טז</B> וְאִם-נֶדֶר אוֹ נְדָבָה, זֶבַח קָרְבָּנוֹ--בְּיוֹם הַקְרִיבוֹ אֶת-זִבְחוֹ, יֵאָכֵל; וּמִמָּחֳרָת, וְהַנּוֹתָר מִמֶּנּוּ יֵאָכֵל. 
<A NAME="17"> </A>
<B>יז</B> וְהַנּוֹתָר, מִבְּשַׂר הַזָּבַח--בַּיּוֹם, הַשְּׁלִישִׁי, בָּאֵשׁ, יִשָּׂרֵף. 
<A NAME="18"> </A>
<B>יח</B> וְאִם הֵאָכֹל יֵאָכֵל מִבְּשַׂר-זֶבַח שְׁלָמָיו בַּיּוֹם הַשְּׁלִישִׁי, לֹא יֵרָצֶה--הַמַּקְרִיב אֹתוֹ לֹא יֵחָשֵׁב לוֹ, פִּגּוּל יִהְיֶה; וְהַנֶּפֶשׁ הָאֹכֶלֶת מִמֶּנּוּ, עֲונָהּ תִּשָּׂא. 
<A NAME="19"> </A>
<B>יט</B> וְהַבָּשָׂר אֲשֶׁר-יִגַּע בְּכָל-טָמֵא, לֹא יֵאָכֵל--בָּאֵשׁ, יִשָּׂרֵף; וְהַבָּשָׂר--כָּל-טָהוֹר, יֹאכַל בָּשָׂר. 
<A NAME="20"> </A>
<B>כ</B> וְהַנֶּפֶשׁ אֲשֶׁר-תֹּאכַל בָּשָׂר, מִזֶּבַח הַשְּׁלָמִים אֲשֶׁר לַיהוָה, וְטֻמְאָתוֹ, עָלָיו--וְנִכְרְתָה הַנֶּפֶשׁ הַהִוא, מֵעַמֶּיהָ. 
<A NAME="21"> </A>
<B>כא</B> וְנֶפֶשׁ כִּי-תִגַּע בְּכָל-טָמֵא, בְּטֻמְאַת אָדָם אוֹ בִּבְהֵמָה טְמֵאָה אוֹ בְּכָל-שֶׁקֶץ טָמֵא, וְאָכַל מִבְּשַׂר-זֶבַח הַשְּׁלָמִים, אֲשֶׁר לַיהוָה--וְנִכְרְתָה הַנֶּפֶשׁ הַהִוא, מֵעַמֶּיהָ.  {פ}<BR>
<A NAME="22"> </A>
<B>כב</B> וַיְדַבֵּר יְהוָה, אֶל-מֹשֶׁה לֵּאמֹר. 
<A NAME="23"> </A>
<B>כג</B> דַּבֵּר אֶל-בְּנֵי יִשְׂרָאֵל, לֵאמֹר:  כָּל-חֵלֶב שׁוֹר וְכֶשֶׂב, וָעֵז--לֹא תֹאכֵלוּ. 
<A NAME="24"> </A>
<B>כד</B> וְחֵלֶב נְבֵלָה וְחֵלֶב טְרֵפָה, יֵעָשֶׂה לְכָל-מְלָאכָה; וְאָכֹל, לֹא תֹאכְלֻהוּ. 
<A NAME="25"> </A>
<B>כה</B> כִּי, כָּל-אֹכֵל חֵלֶב, מִן-הַבְּהֵמָה, אֲשֶׁר יַקְרִיב מִמֶּנָּה אִשֶּׁה לַיהוָה--וְנִכְרְתָה הַנֶּפֶשׁ הָאֹכֶלֶת, מֵעַמֶּיהָ. 
<A NAME="26"> </A>
<B>כו</B> וְכָל-דָּם לֹא תֹאכְלוּ, בְּכֹל מוֹשְׁבֹתֵיכֶם, לָעוֹף, וְלַבְּהֵמָה. 
<A NAME="27"> </A>
<B>כז</B> כָּל-נֶפֶשׁ, אֲשֶׁר-תֹּאכַל כָּל-דָּם--וְנִכְרְתָה הַנֶּפֶשׁ הַהִוא, מֵעַמֶּיהָ. 
<A NAME="28"> </A>
<B>כח</B> וַיְדַבֵּר יְהוָה, אֶל-מֹשֶׁה לֵּאמֹר. 
<A NAME="29"> </A>
<B>כט</B> דַּבֵּר אֶל-בְּנֵי יִשְׂרָאֵל, לֵאמֹר:  הַמַּקְרִיב אֶת-זֶבַח שְׁלָמָיו, לַיהוָה--יָבִיא אֶת-קָרְבָּנוֹ לַיהוָה, מִזֶּבַח שְׁלָמָיו. 
<A NAME="30"> </A>
<B>ל</B> יָדָיו תְּבִיאֶינָה, אֵת אִשֵּׁי יְהוָה; אֶת-הַחֵלֶב עַל-הֶחָזֶה, יְבִיאֶנּוּ--אֵת הֶחָזֶה לְהָנִיף אֹתוֹ תְּנוּפָה, לִפְנֵי יְהוָה. 
<A NAME="31"> </A>
<B>לא</B> וְהִקְטִיר הַכֹּהֵן אֶת-הַחֵלֶב, הַמִּזְבֵּחָה; וְהָיָה, הֶחָזֶה, לְאַהֲרֹן, וּלְבָנָיו. 
<A NAME="32"> </A>
<B>לב</B> וְאֵת שׁוֹק הַיָּמִין, תִּתְּנוּ תְרוּמָה לַכֹּהֵן, מִזִּבְחֵי, שַׁלְמֵיכֶם. 
<A NAME="33"> </A>
<B>לג</B> הַמַּקְרִיב אֶת-דַּם הַשְּׁלָמִים, וְאֶת-הַחֵלֶב--מִבְּנֵי אַהֲרֹן:  לוֹ תִהְיֶה שׁוֹק הַיָּמִין, לְמָנָה. 
<A NAME="34"> </A>
<B>לד</B> כִּי אֶת-חֲזֵה הַתְּנוּפָה וְאֵת שׁוֹק הַתְּרוּמָה, לָקַחְתִּי מֵאֵת בְּנֵי-יִשְׂרָאֵל, מִזִּבְחֵי, שַׁלְמֵיהֶם; וָאֶתֵּן אֹתָם לְאַהֲרֹן הַכֹּהֵן וּלְבָנָיו, לְחָק-עוֹלָם, מֵאֵת, בְּנֵי יִשְׂרָאֵל. 
<A NAME="35"> </A>
<B>לה</B> זֹאת מִשְׁחַת אַהֲרֹן וּמִשְׁחַת בָּנָיו, מֵאִשֵּׁי יְהוָה, בְּיוֹם הִקְרִיב אֹתָם, לְכַהֵן לַיהוָה. 
<A NAME="36"> </A>
<B>לו</B> אֲשֶׁר צִוָּה יְהוָה לָתֵת לָהֶם, בְּיוֹם מָשְׁחוֹ אֹתָם, מֵאֵת, בְּנֵי יִשְׂרָאֵל--חֻקַּת עוֹלָם, לְדֹרֹתָם. 
<A NAME="37"> </A>
<B>לז</B> זֹאת הַתּוֹרָה, לָעֹלָה לַמִּנְחָה, וְלַחַטָּאת, וְלָאָשָׁם; וְלַמִּלּוּאִים--וּלְזֶבַח, הַשְּׁלָמִים. 
<A NAME="38"> </A>
<B>לח</B> אֲשֶׁר צִוָּה יְהוָה אֶת-מֹשֶׁה, בְּהַר סִינָי:  בְּיוֹם צַוּתוֹ אֶת-בְּנֵי יִשְׂרָאֵל, לְהַקְרִיב אֶת-קָרְבְּנֵיהֶם לַיהוָה--בְּמִדְבַּר סִינָי.  {פ}</P>

<HR>
<P CLASS=s>
<A HREF="t0.htm">תנ"ך</A> -
ויקרא - <A HREF="t03.htm">הכול</A><BR>פרק
<A HREF="t0301.htm">א</A>
<A HREF="t0302.htm">ב</A>
<A HREF="t0303.htm">ג</A>
<A HREF="t0304.htm">ד</A>
<A HREF="t0305.htm">ה</A>
<A HREF="t0306.htm">ו</A>
ז
<A HREF="t0308.htm">ח</A>
<A HREF="t0309.htm">ט</A>
<A HREF="t0310.htm">י</A>
<A HREF="t0311.htm">יא</A>
<A HREF="t0312.htm">יב</A>
<A HREF="t0313.htm">יג</A>
<A HREF="t0314.htm">יד</A>
<A HREF="t0315.htm">טו</A>
<A HREF="t0316.htm">טז</A>
<A HREF="t0317.htm">יז</A>
<A HREF="t0318.htm">יח</A>
<A HREF="t0319.htm">יט</A>
<A HREF="t0320.htm">כ</A>
<A HREF="t0321.htm">כא</A>
<A HREF="t0322.htm">כב</A>
<A HREF="t0323.htm">כג</A>
<A HREF="t0324.htm">כד</A>
<A HREF="t0325.htm">כה</A>
<A HREF="t0326.htm">כו</A>
<A HREF="t0327.htm">כז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0307')</SCRIPT></P>
</BODY></HTML>
