<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="tr.css" TYPE="text/css">
<TITLE>תנ"ך מנוקד - איוב</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>איוב</H1>

<P CLASS="j"><B>א,א</B> אִישׁ הָיָה בְאֶרֶץ-עוּץ, אִיּוֹב שְׁמוֹ; וְהָיָה הָאִישׁ הַהוּא, תָּם וְיָשָׁר וִירֵא אֱלֹהִים--וְסָר מֵרָע. 
<B>א,ב</B> וַיִּוָּלְדוּ לוֹ שִׁבְעָה בָנִים, וְשָׁלוֹשׁ בָּנוֹת. 
<B>א,ג</B> וַיְהִי מִקְנֵהוּ שִׁבְעַת אַלְפֵי-צֹאן וּשְׁלֹשֶׁת אַלְפֵי גְמַלִּים, וַחֲמֵשׁ מֵאוֹת צֶמֶד-בָּקָר וַחֲמֵשׁ מֵאוֹת אֲתוֹנוֹת, וַעֲבֻדָּה, רַבָּה מְאֹד; וַיְהִי הָאִישׁ הַהוּא, גָּדוֹל מִכָּל-בְּנֵי-קֶדֶם. 
<B>א,ד</B> וְהָלְכוּ בָנָיו וְעָשׂוּ מִשְׁתֶּה, בֵּית אִישׁ יוֹמוֹ; וְשָׁלְחוּ, וְקָרְאוּ לִשְׁלֹשֶׁת אַחְיֹתֵיהֶם, לֶאֱכֹל וְלִשְׁתּוֹת, עִמָּהֶם. 
<B>א,ה</B> וַיְהִי כִּי הִקִּיפוּ יְמֵי הַמִּשְׁתֶּה וַיִּשְׁלַח אִיּוֹב וַיְקַדְּשֵׁם, וְהִשְׁכִּים בַּבֹּקֶר וְהֶעֱלָה עֹלוֹת מִסְפַּר כֻּלָּם--כִּי אָמַר אִיּוֹב, אוּלַי חָטְאוּ בָנַי וּבֵרְכוּ אֱלֹהִים בִּלְבָבָם:  כָּכָה יַעֲשֶׂה אִיּוֹב, כָּל-הַיָּמִים.  {פ}<BR>
<B>א,ו</B> וַיְהִי הַיּוֹם--וַיָּבֹאוּ בְּנֵי הָאֱלֹהִים, לְהִתְיַצֵּב עַל-יְהוָה; וַיָּבוֹא גַם-הַשָּׂטָן, בְּתוֹכָם. 
<B>א,ז</B> וַיֹּאמֶר יְהוָה אֶל-הַשָּׂטָן, מֵאַיִן תָּבֹא; וַיַּעַן הַשָּׂטָן אֶת-יְהוָה, וַיֹּאמַר, מִשּׁוּט בָּאָרֶץ, וּמֵהִתְהַלֵּךְ בָּהּ. 
<B>א,ח</B> וַיֹּאמֶר יְהוָה אֶל-הַשָּׂטָן, הֲשַׂמְתָּ לִבְּךָ עַל-עַבְדִּי אִיּוֹב:  כִּי אֵין כָּמֹהוּ בָּאָרֶץ, אִישׁ תָּם וְיָשָׁר יְרֵא אֱלֹהִים וְסָר מֵרָע. 
<B>א,ט</B> וַיַּעַן הַשָּׂטָן אֶת-יְהוָה, וַיֹּאמַר:  הַחִנָּם, יָרֵא אִיּוֹב אֱלֹהִים. 
<B>א,י</B> הֲלֹא-את (אַתָּה) שַׂכְתָּ בַעֲדוֹ וּבְעַד-בֵּיתוֹ, וּבְעַד כָּל-אֲשֶׁר-לוֹ--מִסָּבִיב:  מַעֲשֵׂה יָדָיו בֵּרַכְתָּ, וּמִקְנֵהוּ פָּרַץ בָּאָרֶץ. 
<B>א,יא</B> וְאוּלָם שְׁלַח-נָא יָדְךָ, וְגַע בְּכָל-אֲשֶׁר-לוֹ--אִם-לֹא עַל-פָּנֶיךָ, יְבָרְכֶךָּ. 
<B>א,יב</B> וַיֹּאמֶר יְהוָה אֶל-הַשָּׂטָן, הִנֵּה כָל-אֲשֶׁר-לוֹ בְּיָדֶךָ--רַק אֵלָיו, אַל-תִּשְׁלַח יָדֶךָ; וַיֵּצֵא, הַשָּׂטָן, מֵעִם, פְּנֵי יְהוָה. 
<B>א,יג</B> וַיְהִי, הַיּוֹם; וּבָנָיו וּבְנֹתָיו אֹכְלִים וְשֹׁתִים יַיִן, בְּבֵית אֲחִיהֶם הַבְּכוֹר. 
<B>א,יד</B> וּמַלְאָךְ בָּא אֶל-אִיּוֹב, וַיֹּאמַר:  הַבָּקָר הָיוּ חֹרְשׁוֹת, וְהָאֲתֹנוֹת רֹעוֹת עַל-יְדֵיהֶם. 
<B>א,טו</B> וַתִּפֹּל שְׁבָא וַתִּקָּחֵם, וְאֶת-הַנְּעָרִים הִכּוּ לְפִי-חָרֶב; וָאִמָּלְטָה רַק-אֲנִי לְבַדִּי, לְהַגִּיד לָךְ. 
<B>א,טז</B> עוֹד זֶה מְדַבֵּר, וְזֶה בָּא וַיֹּאמַר, אֵשׁ אֱלֹהִים נָפְלָה מִן-הַשָּׁמַיִם, וַתִּבְעַר בַּצֹּאן וּבַנְּעָרִים וַתֹּאכְלֵם; וָאִמָּלְטָה רַק-אֲנִי לְבַדִּי, לְהַגִּיד לָךְ. 
<B>א,יז</B> עוֹד זֶה מְדַבֵּר, וְזֶה בָּא וַיֹּאמַר, כַּשְׂדִּים שָׂמוּ שְׁלֹשָׁה רָאשִׁים וַיִּפְשְׁטוּ עַל-הַגְּמַלִּים וַיִּקָּחוּם, וְאֶת-הַנְּעָרִים הִכּוּ לְפִי-חָרֶב; וָאִמָּלְטָה רַק-אֲנִי לְבַדִּי, לְהַגִּיד לָךְ. 
<B>א,יח</B> עַד זֶה מְדַבֵּר, וְזֶה בָּא וַיֹּאמַר:  בָּנֶיךָ וּבְנוֹתֶיךָ אֹכְלִים וְשֹׁתִים יַיִן, בְּבֵית אֲחִיהֶם הַבְּכוֹר. 
<B>א,יט</B> וְהִנֵּה רוּחַ גְּדוֹלָה בָּאָה מֵעֵבֶר הַמִּדְבָּר, וַיִּגַּע בְּאַרְבַּע פִּנּוֹת הַבַּיִת, וַיִּפֹּל עַל-הַנְּעָרִים, וַיָּמוּתוּ; וָאִמָּלְטָה רַק-אֲנִי לְבַדִּי, לְהַגִּיד לָךְ. 
<B>א,כ</B> וַיָּקָם אִיּוֹב וַיִּקְרַע אֶת-מְעִלוֹ, וַיָּגָז אֶת-רֹאשׁוֹ; וַיִּפֹּל אַרְצָה, וַיִּשְׁתָּחוּ. 
<B>א,כא</B> וַיֹּאמֶר עָרֹם יָצָתִי מִבֶּטֶן אִמִּי, וְעָרֹם אָשׁוּב שָׁמָּה--יְהוָה נָתַן, וַיהוָה לָקָח; יְהִי שֵׁם יְהוָה, מְבֹרָךְ. 
<B>א,כב</B> בְּכָל-זֹאת, לֹא-חָטָא אִיּוֹב; וְלֹא-נָתַן תִּפְלָה, לֵאלֹהִים.  {פ}<BR>
<B>ב,א</B> וַיְהִי הַיּוֹם--וַיָּבֹאוּ בְּנֵי הָאֱלֹהִים, לְהִתְיַצֵּב עַל-יְהוָה; וַיָּבוֹא גַם-הַשָּׂטָן בְּתֹכָם, לְהִתְיַצֵּב עַל-יְהוָה. 
<B>ב,ב</B> וַיֹּאמֶר יְהוָה אֶל-הַשָּׂטָן, אֵי מִזֶּה תָּבֹא; וַיַּעַן הַשָּׂטָן אֶת-יְהוָה, וַיֹּאמַר, מִשֻּׁט בָּאָרֶץ, וּמֵהִתְהַלֵּךְ בָּהּ. 
<B>ב,ג</B> וַיֹּאמֶר יְהוָה אֶל-הַשָּׂטָן, הֲשַׂמְתָּ לִבְּךָ אֶל-עַבְדִּי אִיּוֹב--כִּי אֵין כָּמֹהוּ בָּאָרֶץ אִישׁ תָּם וְיָשָׁר יְרֵא אֱלֹהִים, וְסָר מֵרָע; וְעֹדֶנּוּ מַחֲזִיק בְּתֻמָּתוֹ, וַתְּסִיתֵנִי בוֹ לְבַלְּעוֹ חִנָּם. 
<B>ב,ד</B> וַיַּעַן הַשָּׂטָן אֶת-יְהוָה, וַיֹּאמַר:  עוֹר בְּעַד-עוֹר, וְכֹל אֲשֶׁר לָאִישׁ--יִתֵּן, בְּעַד נַפְשׁוֹ. 
<B>ב,ה</B> אוּלָם שְׁלַח-נָא יָדְךָ, וְגַע אֶל-עַצְמוֹ וְאֶל-בְּשָׂרוֹ--אִם-לֹא אֶל-פָּנֶיךָ, יְבָרְכֶךָּ. 
<B>ב,ו</B> וַיֹּאמֶר יְהוָה אֶל-הַשָּׂטָן, הִנּוֹ בְיָדֶךָ:  אַךְ, אֶת-נַפְשׁוֹ שְׁמֹר. 
<B>ב,ז</B> וַיֵּצֵא, הַשָּׂטָן, מֵאֵת, פְּנֵי יְהוָה; וַיַּךְ אֶת-אִיּוֹב בִּשְׁחִין רָע, מִכַּף רַגְלוֹ עד (וְעַד) קָדְקֳדוֹ. 
<B>ב,ח</B> וַיִּקַּח-לוֹ חֶרֶשׂ, לְהִתְגָּרֵד בּוֹ; וְהוּא, יֹשֵׁב בְּתוֹךְ-הָאֵפֶר. 
<B>ב,ט</B> וַתֹּאמֶר לוֹ אִשְׁתּוֹ, עֹדְךָ מַחֲזִיק בְּתֻמָּתֶךָ; בָּרֵךְ אֱלֹהִים, וָמֻת. 
<B>ב,י</B> וַיֹּאמֶר אֵלֶיהָ, כְּדַבֵּר אַחַת הַנְּבָלוֹת תְּדַבֵּרִי--גַּם אֶת-הַטּוֹב נְקַבֵּל מֵאֵת הָאֱלֹהִים, וְאֶת-הָרָע לֹא נְקַבֵּל; בְּכָל-זֹאת לֹא-חָטָא אִיּוֹב, בִּשְׂפָתָיו.  {פ}<BR>
<B>ב,יא</B> וַיִּשְׁמְעוּ שְׁלֹשֶׁת רֵעֵי אִיּוֹב, אֵת כָּל-הָרָעָה הַזֹּאת הַבָּאָה עָלָיו, וַיָּבֹאוּ אִישׁ מִמְּקֹמוֹ, אֱלִיפַז הַתֵּימָנִי וּבִלְדַּד הַשּׁוּחִי וְצוֹפַר הַנַּעֲמָתִי; וַיִּוָּעֲדוּ יַחְדָּו, לָבוֹא לָנוּד-לוֹ וּלְנַחֲמוֹ. 
<B>ב,יב</B> וַיִּשְׂאוּ אֶת-עֵינֵיהֶם מֵרָחוֹק וְלֹא הִכִּירֻהוּ, וַיִּשְׂאוּ קוֹלָם וַיִּבְכּוּ; וַיִּקְרְעוּ אִישׁ מְעִלוֹ, וַיִּזְרְקוּ עָפָר עַל-רָאשֵׁיהֶם הַשָּׁמָיְמָה. 
<B>ב,יג</B> וַיֵּשְׁבוּ אִתּוֹ לָאָרֶץ, שִׁבְעַת יָמִים וְשִׁבְעַת לֵילוֹת; וְאֵין-דֹּבֵר אֵלָיו, דָּבָר--כִּי רָאוּ, כִּי-גָדַל הַכְּאֵב מְאֹד. 
<B>ג,א</B> אַחֲרֵי-כֵן, פָּתַח אִיּוֹב אֶת-פִּיהוּ, וַיְקַלֵּל, אֶת-יוֹמוֹ.  {פ}<BR>
<B>ג,ב</B>                  וַיַּעַן אִיּוֹב, וַיֹּאמַר.<BR>
<B>ג,ג</B>  יֹאבַד יוֹם, אִוָּלֶד בּוֹ;    וְהַלַּיְלָה אָמַר, הֹרָה גָבֶר.<BR>
<B>ג,ד</B>  הַיּוֹם הַהוּא,    יְהִי-חֹשֶׁךְ:<BR>אַל-יִדְרְשֵׁהוּ אֱלוֹהַּ מִמַּעַל;    וְאַל-תּוֹפַע עָלָיו נְהָרָה.<BR>
<B>ג,ה</B>  יִגְאָלֻהוּ, חֹשֶׁךְ וְצַלְמָוֶת--תִּשְׁכָּן-עָלָיו עֲנָנָה;    יְבַעֲתֻהוּ, כִּמְרִירֵי יוֹם.<BR>
<B>ג,ו</B>  הַלַּיְלָה הַהוּא,    יִקָּחֵהוּ-אֹפֶל:<BR>אַל-יִחַדְּ, בִּימֵי שָׁנָה;    בְּמִסְפַּר יְרָחִים, אַל-יָבֹא.<BR>
<B>ג,ז</B>  הִנֵּה הַלַּיְלָה הַהוּא, יְהִי גַלְמוּד;    אַל-תָּבוֹא רְנָנָה בוֹ.<BR>
<B>ג,ח</B>  יִקְּבֻהוּ אֹרְרֵי-יוֹם;    הָעֲתִידִים, עֹרֵר לִוְיָתָן.<BR>
<B>ג,ט</B>  יֶחְשְׁכוּ, כּוֹכְבֵי נִשְׁפּוֹ:    יְקַו-לְאוֹר וָאַיִן; וְאַל-יִרְאֶה, בְּעַפְעַפֵּי-שָׁחַר.<BR>
<B>ג,י</B>  כִּי לֹא סָגַר, דַּלְתֵי בִטְנִי;    וַיַּסְתֵּר עָמָל, מֵעֵינָי.<BR>
<B>ג,יא</B>  לָמָּה לֹּא מֵרֶחֶם אָמוּת;    מִבֶּטֶן יָצָאתִי וְאֶגְוָע.<BR>
<B>ג,יב</B>  מַדּוּעַ, קִדְּמוּנִי בִרְכָּיִם;    וּמַה-שָּׁדַיִם, כִּי אִינָק.<BR>
<B>ג,יג</B>  כִּי-עַתָּה, שָׁכַבְתִּי וְאֶשְׁקוֹט;    יָשַׁנְתִּי, אָז יָנוּחַ לִי.<BR>
<B>ג,יד</B>  עִם-מְלָכִים, וְיֹעֲצֵי אָרֶץ;    הַבֹּנִים חֳרָבוֹת לָמוֹ.<BR>
<B>ג,טו</B>  אוֹ עִם-שָׂרִים, זָהָב לָהֶם;    הַמְמַלְאִים בָּתֵּיהֶם כָּסֶף.<BR>
<B>ג,טז</B>  אוֹ כְנֵפֶל טָמוּן, לֹא אֶהְיֶה;    כְּעֹלְלִים, לֹא-רָאוּ אוֹר.<BR>
<B>ג,יז</B>  שָׁם רְשָׁעִים, חָדְלוּ רֹגֶז;    וְשָׁם יָנוּחוּ, יְגִיעֵי כֹחַ.<BR>
<B>ג,יח</B>  יַחַד, אֲסִירִים שַׁאֲנָנוּ;    לֹא שָׁמְעוּ, קוֹל נֹגֵשׂ.<BR>
<B>ג,יט</B>  קָטֹן וְגָדוֹל, שָׁם הוּא;    וְעֶבֶד, חָפְשִׁי מֵאֲדֹנָיו.<BR>
<B>ג,כ</B>  לָמָּה יִתֵּן לְעָמֵל אוֹר;    וְחַיִּים, לְמָרֵי נָפֶשׁ.<BR>
<B>ג,כא</B>  הַמְחַכִּים לַמָּוֶת וְאֵינֶנּוּ;    וַיַּחְפְּרֻהוּ, מִמַּטְמוֹנִים.<BR>
<B>ג,כב</B>  הַשְּׂמֵחִים אֱלֵי-גִיל--    יָשִׂישׂוּ, כִּי יִמְצְאוּ-קָבֶר.<BR>
<B>ג,כג</B>  לְגֶבֶר, אֲשֶׁר-דַּרְכּוֹ נִסְתָּרָה;    וַיָּסֶךְ אֱלוֹהַּ בַּעֲדוֹ.<BR>
<B>ג,כד</B>  כִּי-לִפְנֵי לַחְמִי, אַנְחָתִי תָבֹא;    וַיִּתְּכוּ כַמַּיִם, שַׁאֲגֹתָי.<BR>
<B>ג,כה</B>  כִּי פַחַד פָּחַדְתִּי, וַיֶּאֱתָיֵנִי;    וַאֲשֶׁר יָגֹרְתִּי, יָבֹא לִי.<BR>
<B>ג,כו</B>  לֹא שָׁלַוְתִּי, וְלֹא שָׁקַטְתִּי וְלֹא-נָחְתִּי;    וַיָּבֹא רֹגֶז.<BR>
<B>ד,א</B>                  וַיַּעַן, אֱלִיפַז הַתֵּימָנִי; וַיֹּאמַר.<BR>
<B>ד,ב</B>  הֲנִסָּה דָבָר אֵלֶיךָ תִּלְאֶה;    וַעְצֹר בְּמִלִּין, מִי יוּכָל.<BR>
<B>ד,ג</B>  הִנֵּה, יִסַּרְתָּ רַבִּים;    וְיָדַיִם רָפוֹת תְּחַזֵּק.<BR>
<B>ד,ד</B>  כּוֹשֵׁל, יְקִימוּן מִלֶּיךָ;    וּבִרְכַּיִם כֹּרְעוֹת תְּאַמֵּץ.<BR>
<B>ד,ה</B>  כִּי עַתָּה, תָּבוֹא אֵלֶיךָ וַתֵּלֶא;    תִּגַּע עָדֶיךָ, וַתִּבָּהֵל.<BR>
<B>ד,ו</B>  הֲלֹא יִרְאָתְךָ, כִּסְלָתֶךָ;    תִּקְוָתְךָ, וְתֹם דְּרָכֶיךָ.<BR>
<B>ד,ז</B>  זְכָר-נָא--מִי הוּא נָקִי אָבָד;    וְאֵיפֹה, יְשָׁרִים נִכְחָדוּ.<BR>
<B>ד,ח</B>  כַּאֲשֶׁר רָאִיתִי, חֹרְשֵׁי אָוֶן;    וְזֹרְעֵי עָמָל יִקְצְרֻהוּ.<BR>
<B>ד,ט</B>  מִנִּשְׁמַת אֱלוֹהַּ יֹאבֵדוּ;    וּמֵרוּחַ אַפּוֹ יִכְלוּ.<BR>
<B>ד,י</B>  שַׁאֲגַת אַרְיֵה, וְקוֹל שָׁחַל;    וְשִׁנֵּי כְפִירִים נִתָּעוּ.<BR>
<B>ד,יא</B>  לַיִשׁ, אֹבֵד מִבְּלִי-טָרֶף;    וּבְנֵי לָבִיא, יִתְפָּרָדוּ.<BR>
<B>ד,יב</B>  וְאֵלַי, דָּבָר יְגֻנָּב;    וַתִּקַּח אָזְנִי, שֵׁמֶץ מֶנְהוּ.<BR>
<B>ד,יג</B>  בִּשְׂעִפִּים, מֵחֶזְיֹנוֹת לָיְלָה;    בִּנְפֹל תַּרְדֵּמָה, עַל-אֲנָשִׁים.<BR>
<B>ד,יד</B>  פַּחַד קְרָאַנִי, וּרְעָדָה;    וְרֹב עַצְמוֹתַי הִפְחִיד.<BR>
<B>ד,טו</B>  וְרוּחַ, עַל-פָּנַי יַחֲלֹף;    תְּסַמֵּר, שַׂעֲרַת בְּשָׂרִי.<BR>
<B>ד,טז</B>  יַעֲמֹד, וְלֹא-אַכִּיר מַרְאֵהוּ--    תְּמוּנָה, לְנֶגֶד עֵינָי;<BR>דְּמָמָה וָקוֹל    אֶשְׁמָע.<BR>
<B>ד,יז</B>  הַאֱנוֹשׁ, מֵאֱלוֹהַּ יִצְדָּק;    אִם מֵעֹשֵׂהוּ, יִטְהַר-גָּבֶר.<BR>
<B>ד,יח</B>  הֵן בַּעֲבָדָיו, לֹא יַאֲמִין;    וּבְמַלְאָכָיו, יָשִׂים תָּהֳלָה.<BR>
<B>ד,יט</B>  אַף, שֹׁכְנֵי בָתֵּי-חֹמֶר--אֲשֶׁר-בֶּעָפָר יְסוֹדָם:    יְדַכְּאוּם, לִפְנֵי-עָשׁ.<BR>
<B>ד,כ</B>  מִבֹּקֶר לָעֶרֶב יֻכַּתּוּ;    מִבְּלִי מֵשִׂים, לָנֶצַח יֹאבֵדוּ.<BR>
<B>ד,כא</B>  הֲלֹא-נִסַּע יִתְרָם בָּם;    יָמוּתוּ, וְלֹא בְחָכְמָה.<BR>
<B>ה,א</B>  קְרָא-נָא, הֲיֵשׁ עוֹנֶךָּ;    וְאֶל-מִי מִקְּדֹשִׁים תִּפְנֶה.<BR>
<B>ה,ב</B>  כִּי-לֶאֱוִיל, יַהֲרָג-כָּעַשׂ;    וּפֹתֶה, תָּמִית קִנְאָה.<BR>
<B>ה,ג</B>  אֲנִי-רָאִיתִי, אֱוִיל מַשְׁרִישׁ;    וָאֶקּוֹב נָוֵהוּ פִתְאֹם.<BR>
<B>ה,ד</B>  יִרְחֲקוּ בָנָיו מִיֶּשַׁע;    וְיִדַּכְּאוּ בַשַּׁעַר, וְאֵין מַצִּיל.<BR>
<B>ה,ה</B>  אֲשֶׁר קְצִירוֹ, רָעֵב יֹאכֵל--וְאֶל-מִצִּנִּים יִקָּחֵהוּ;    וְשָׁאַף צַמִּים חֵילָם.<BR>
<B>ה,ו</B>  כִּי, לֹא-יֵצֵא מֵעָפָר אָוֶן;    וּמֵאֲדָמָה, לֹא-יִצְמַח עָמָל.<BR>
<B>ה,ז</B>  כִּי-אָדָם, לְעָמָל יוּלָּד;    וּבְנֵי-רֶשֶׁף, יַגְבִּיהוּ עוּף.<BR>
<B>ה,ח</B>  אוּלָם--אֲנִי, אֶדְרֹשׁ אֶל-אֵל;    וְאֶל-אֱלֹהִים, אָשִׂים דִּבְרָתִי.<BR>
<B>ה,ט</B>  עֹשֶׂה גְדֹלוֹת, וְאֵין חֵקֶר;    נִפְלָאוֹת, עַד-אֵין מִסְפָּר.<BR>
<B>ה,י</B>  הַנֹּתֵן מָטָר, עַל-פְּנֵי-אָרֶץ;    וְשֹׁלֵחַ מַיִם, עַל-פְּנֵי חוּצוֹת.<BR>
<B>ה,יא</B>  לָשׂוּם שְׁפָלִים לְמָרוֹם;    וְקֹדְרִים, שָׂגְבוּ יֶשַׁע.<BR>
<B>ה,יב</B>  מֵפֵר, מַחְשְׁבוֹת עֲרוּמִים;    וְלֹא-תַעֲשֶׂנָה יְדֵיהֶם, תֻּשִׁיָּה.<BR>
<B>ה,יג</B>  לֹכֵד חֲכָמִים בְּעָרְמָם;    וַעֲצַת נִפְתָּלִים נִמְהָרָה.<BR>
<B>ה,יד</B>  יוֹמָם יְפַגְּשׁוּ-חֹשֶׁךְ;    וְכַלַּיְלָה, יְמַשְׁשׁוּ בַצָּהֳרָיִם.<BR>
<B>ה,טו</B>  וַיֹּשַׁע מֵחֶרֶב, מִפִּיהֶם;    וּמִיַּד חָזָק אֶבְיוֹן.<BR>
<B>ה,טז</B>  וַתְּהִי לַדַּל תִּקְוָה;    וְעֹלָתָה, קָפְצָה פִּיהָ.<BR>
<B>ה,יז</B>  הִנֵּה אַשְׁרֵי אֱנוֹשׁ, יוֹכִחֶנּוּ אֱלוֹהַּ;    וּמוּסַר שַׁדַּי, אַל-תִּמְאָס.<BR>
<B>ה,יח</B>  כִּי הוּא יַכְאִיב וְיֶחְבָּשׁ;    יִמְחַץ, וְיָדָו תִּרְפֶּינָה.<BR>
<B>ה,יט</B>  בְּשֵׁשׁ צָרוֹת, יַצִּילֶךָּ;    וּבְשֶׁבַע, לֹא-יִגַּע בְּךָ רָע.<BR>
<B>ה,כ</B>  בְּרָעָב, פָּדְךָ מִמָּוֶת;    וּבְמִלְחָמָה, מִידֵי חָרֶב.<BR>
<B>ה,כא</B>  בְּשׁוֹט לָשׁוֹן, תֵּחָבֵא;    וְלֹא-תִירָא מִשֹּׁד, כִּי יָבוֹא.<BR>
<B>ה,כב</B>  לְשֹׁד וּלְכָפָן תִּשְׂחָק;    וּמֵחַיַּת הָאָרֶץ, אַל-תִּירָא.<BR>
<B>ה,כג</B>  כִּי עִם-אַבְנֵי הַשָּׂדֶה בְרִיתֶךָ;    וְחַיַּת הַשָּׂדֶה, הָשְׁלְמָה-לָּךְ.<BR>
<B>ה,כד</B>  וְיָדַעְתָּ, כִּי-שָׁלוֹם אָהֳלֶךָ;    וּפָקַדְתָּ נָוְךָ, וְלֹא תֶחֱטָא.<BR>
<B>ה,כה</B>  וְיָדַעְתָּ, כִּי-רַב זַרְעֶךָ;    וְצֶאֱצָאֶיךָ, כְּעֵשֶׂב הָאָרֶץ.<BR>
<B>ה,כו</B>  תָּבוֹא בְכֶלַח אֱלֵי-קָבֶר;    כַּעֲלוֹת גָּדִישׁ בְּעִתּוֹ.<BR>
<B>ה,כז</B>  הִנֵּה-זֹאת חֲקַרְנוּהָ כֶּן-הִיא;    שְׁמָעֶנָּה, וְאַתָּה דַע-לָךְ.<BR>
<B>ו,א</B>                  וַיַּעַן אִיּוֹב, וַיֹּאמַר.<BR>
<B>ו,ב</B>  לוּ--שָׁקוֹל יִשָּׁקֵל כַּעְשִׂי;    והיתי (וְהַוָּתִי), בְּמֹאזְנַיִם יִשְׂאוּ-יָחַד.<BR>
<B>ו,ג</B>  כִּי-עַתָּה--מֵחוֹל יַמִּים יִכְבָּד;    עַל-כֵּן, דְּבָרַי לָעוּ.<BR>
<B>ו,ד</B>  כִּי חִצֵּי שַׁדַּי, עִמָּדִי--אֲשֶׁר חֲמָתָם, שֹׁתָה רוּחִי;    בִּעוּתֵי אֱלוֹהַּ יַעַרְכוּנִי.<BR>
<B>ו,ה</B>  הֲיִנְהַק-פֶּרֶא עֲלֵי-דֶשֶׁא;    אִם יִגְעֶה-שּׁוֹר, עַל-בְּלִילוֹ.<BR>
<B>ו,ו</B>  הֲיֵאָכֵל תָּפֵל, מִבְּלִי-מֶלַח;    אִם-יֶשׁ-טַעַם, בְּרִיר חַלָּמוּת.<BR>
<B>ו,ז</B>  מֵאֲנָה לִנְגּוֹעַ נַפְשִׁי;    הֵמָּה, כִּדְוֵי לַחְמִי.<BR>
<B>ו,ח</B>  מִי-יִתֵּן, תָּבוֹא שֶׁאֱלָתִי;    וְתִקְוָתִי, יִתֵּן אֱלוֹהַּ.<BR>
<B>ו,ט</B>  וְיֹאֵל אֱלוֹהַּ, וִידַכְּאֵנִי;    יַתֵּר יָדוֹ, וִיבַצְּעֵנִי.<BR>
<B>ו,י</B>  וּתְהִי-עוֹד, נֶחָמָתִי--    וַאֲסַלְּדָה בְחִילָה, לֹא יַחְמוֹל:<BR>כִּי-לֹא כִחַדְתִּי,    אִמְרֵי קָדוֹשׁ.<BR>
<B>ו,יא</B>  מַה-כֹּחִי כִי-אֲיַחֵל;    וּמַה-קִּצִּי, כִּי-אַאֲרִיךְ נַפְשִׁי.<BR>
<B>ו,יב</B>  אִם-כֹּחַ אֲבָנִים כֹּחִי;    אִם-בְּשָׂרִי נָחוּשׁ.<BR>
<B>ו,יג</B>  הַאִם אֵין עֶזְרָתִי בִי;    וְתֻשִׁיָּה, נִדְּחָה מִמֶּנִּי.<BR>
<B>ו,יד</B>  לַמָּס מֵרֵעֵהוּ חָסֶד;    וְיִרְאַת שַׁדַּי יַעֲזוֹב.<BR>
<B>ו,טו</B>  אַחַי, בָּגְדוּ כְמוֹ-נָחַל;    כַּאֲפִיק נְחָלִים יַעֲבֹרוּ.<BR>
<B>ו,טז</B>  הַקֹּדְרִים מִנִּי-קָרַח;    עָלֵימוֹ, יִתְעַלֶּם-שָׁלֶג.<BR>
<B>ו,יז</B>  בְּעֵת יְזֹרְבוּ נִצְמָתוּ;    בְּחֻמּוֹ, נִדְעֲכוּ מִמְּקוֹמָם.<BR>
<B>ו,יח</B>  יִלָּפְתוּ, אָרְחוֹת דַּרְכָּם;    יַעֲלוּ בַתֹּהוּ וְיֹאבֵדוּ.<BR>
<B>ו,יט</B>  הִבִּיטוּ, אָרְחוֹת תֵּמָא;    הֲלִיכֹת שְׁבָא, קִוּוּ-לָמוֹ.<BR>
<B>ו,כ</B>  בֹּשׁוּ כִּי-בָטָח;    בָּאוּ עָדֶיהָ, וַיֶּחְפָּרוּ.<BR>
<B>ו,כא</B>  כִּי-עַתָּה, הֱיִיתֶם לֹא;    תִּרְאוּ חֲתַת, וַתִּירָאוּ.<BR>
<B>ו,כב</B>  הֲכִי-אָמַרְתִּי, הָבוּ לִי;    וּמִכֹּחֲכֶם, שִׁחֲדוּ בַעֲדִי.<BR>
<B>ו,כג</B>  וּמַלְּטוּנִי מִיַּד-צָר;    וּמִיַּד עָרִיצִים תִּפְדּוּנִי.<BR>
<B>ו,כד</B>  הוֹרוּנִי, וַאֲנִי אַחֲרִישׁ;    וּמַה-שָּׁגִיתִי, הָבִינוּ לִי.<BR>
<B>ו,כה</B>  מַה-נִּמְרְצוּ אִמְרֵי-יֹשֶׁר;    וּמַה-יּוֹכִיחַ הוֹכֵחַ מִכֶּם.<BR>
<B>ו,כו</B>  הַלְהוֹכַח מִלִּים תַּחְשֹׁבוּ;    וּלְרוּחַ, אִמְרֵי נֹאָשׁ.<BR>
<B>ו,כז</B>  אַף-עַל-יָתוֹם תַּפִּילוּ;    וְתִכְרוּ, עַל-רֵיעֲכֶם.<BR>
<B>ו,כח</B>  וְעַתָּה, הוֹאִילוּ פְנוּ-בִי;    וְעַל-פְּנֵיכֶם, אִם-אֲכַזֵּב.<BR>
<B>ו,כט</B>  שׁוּבוּ-נָא, אַל-תְּהִי עַוְלָה;    ושבי (וְשֻׁבוּ) עוֹד, צִדְקִי-בָהּ.<BR>
<B>ו,ל</B>  הֲיֵשׁ-בִּלְשׁוֹנִי עַוְלָה;    אִם-חִכִּי, לֹא-יָבִין הַוּוֹת.<BR>
<B>ז,א</B>  הֲלֹא-צָבָא לֶאֱנוֹשׁ על- (עֲלֵי-) אָרֶץ;    וְכִימֵי שָׂכִיר יָמָיו.<BR>
<B>ז,ב</B>  כְּעֶבֶד יִשְׁאַף-צֵל;    וּכְשָׂכִיר, יְקַוֶּה פָעֳלוֹ.<BR>
<B>ז,ג</B>  כֵּן הָנְחַלְתִּי לִי, יַרְחֵי-שָׁוְא;    וְלֵילוֹת עָמָל, מִנּוּ-לִי.<BR>
<B>ז,ד</B>  אִם-שָׁכַבְתִּי--    וְאָמַרְתִּי, מָתַי אָקוּם וּמִדַּד-עָרֶב;<BR>וְשָׂבַעְתִּי נְדֻדִים    עֲדֵי-נָשֶׁף.<BR>
<B>ז,ה</B>  לָבַשׁ בְּשָׂרִי רִמָּה, ו<SMALL>ג</SMALL>יש (וְ<SMALL>ג</SMALL>וּשׁ) עָפָר;    עוֹרִי רָגַע, וַיִּמָּאֵס.<BR>
<B>ז,ו</B>  יָמַי קַלּוּ, מִנִּי-אָרֶג;    וַיִּכְלוּ, בְּאֶפֶס תִּקְוָה.<BR>
<B>ז,ז</B>  זְכֹר, כִּי-רוּחַ חַיָּי;    לֹא-תָשׁוּב עֵינִי, לִרְאוֹת טוֹב.<BR>
<B>ז,ח</B>  לֹא-תְשׁוּרֵנִי, עֵין רֹאִי;    עֵינֶיךָ בִּי וְאֵינֶנִּי.<BR>
<B>ז,ט</B>  כָּלָה עָנָן, וַיֵּלַךְ;    כֵּן יוֹרֵד שְׁאוֹל, לֹא יַעֲלֶה.<BR>
<B>ז,י</B>  לֹא-יָשׁוּב עוֹד לְבֵיתוֹ;    וְלֹא-יַכִּירֶנּוּ עוֹד מְקֹמוֹ.<BR>
<B>ז,יא</B>  גַּם-אֲנִי,    לֹא אֶחֱשָׂךְ-פִּי:<BR>אֲדַבְּרָה, בְּצַר רוּחִי;    אָשִׂיחָה, בְּמַר נַפְשִׁי.<BR>
<B>ז,יב</B>  הֲיָם-אָנִי, אִם-תַּנִּין:    כִּי-תָשִׂים עָלַי מִשְׁמָר.<BR>
<B>ז,יג</B>  כִּי-אָמַרְתִּי, תְּנַחֲמֵנִי עַרְשִׂי;    יִשָּׂא בְשִׂיחִי, מִשְׁכָּבִי.<BR>
<B>ז,יד</B>  וְחִתַּתַּנִי בַחֲלֹמוֹת;    וּמֵחֶזְיֹנוֹת תְּבַעֲתַנִּי.<BR>
<B>ז,טו</B>  וַתִּבְחַר מַחֲנָק נַפְשִׁי;    מָוֶת, מֵעַצְמוֹתָי.<BR>
<B>ז,טז</B>  מָאַסְתִּי, לֹא-לְעֹלָם אֶחְיֶה;    חֲדַל מִמֶּנִּי, כִּי-הֶבֶל יָמָי.<BR>
<B>ז,יז</B>  מָה-אֱנוֹשׁ, כִּי תְגַדְּלֶנּוּ;    וְכִי-תָשִׁית אֵלָיו לִבֶּךָ.<BR>
<B>ז,יח</B>  וַתִּפְקְדֶנּוּ לִבְקָרִים;    לִרְגָעִים, תִּבְחָנֶנּוּ.<BR>
<B>ז,יט</B>  כַּמָּה, לֹא-תִשְׁעֶה מִמֶּנִּי;    לֹא-תַרְפֵּנִי, עַד-בִּלְעִי רֻקִּי.<BR>
<B>ז,כ</B>  חָטָאתִי, מָה אֶפְעַל לָךְ--    נֹצֵר הָאָדָם:<BR>לָמָה שַׂמְתַּנִי לְמִפְגָּע לָךְ;    וָאֶהְיֶה עָלַי לְמַשָּׂא.<BR>
<B>ז,כא</B>  וּמֶה, לֹא-תִשָּׂא פִשְׁעִי--    וְתַעֲבִיר אֶת-עֲונִי:<BR>כִּי-עַתָּה, לֶעָפָר אֶשְׁכָּב;    וְשִׁחַרְתַּנִי וְאֵינֶנִּי.<BR>
<B>ח,א</B>                  וַיַּעַן, בִּלְדַּד הַשּׁוּחִי; וַיֹּאמַר.<BR>
<B>ח,ב</B>  עַד-אָן, תְּמַלֶּל-אֵלֶּה;    וְרוּחַ כַּבִּיר, אִמְרֵי-פִיךָ.<BR>
<B>ח,ג</B>  הַאֵל, יְעַוֵּת מִשְׁפָּט;    וְאִם-שַׁדַּי, יְעַוֵּת-צֶדֶק.<BR>
<B>ח,ד</B>  אִם-בָּנֶיךָ חָטְאוּ-לוֹ;    וַיְשַׁלְּחֵם, בְּיַד-פִּשְׁעָם.<BR>
<B>ח,ה</B>  אִם-אַתָּה, תְּשַׁחֵר אֶל-אֵל;    וְאֶל-שַׁדַּי, תִּתְחַנָּן.<BR>
<B>ח,ו</B>  אִם-זַךְ וְיָשָׁר, אָתָּה:    כִּי-עַתָּה, יָעִיר עָלֶיךָ; וְשִׁלַּם, נְוַת צִדְקֶךָ.<BR>
<B>ח,ז</B>  וְהָיָה רֵאשִׁיתְךָ מִצְעָר;    וְאַחֲרִיתְךָ, יִשְׂגֶּה מְאֹד.<BR>
<B>ח,ח</B>  כִּי-שְׁאַל-נָא, לְדֹר רִישׁוֹן;    וְכוֹנֵן, לְחֵקֶר אֲבוֹתָם.<BR>
<B>ח,ט</B>  כִּי-תְמוֹל אֲנַחְנוּ, וְלֹא נֵדָע:    כִּי צֵל יָמֵינוּ עֲלֵי-אָרֶץ.<BR>
<B>ח,י</B>  הֲלֹא-הֵם יוֹרוּךָ, יֹאמְרוּ לָךְ;    וּמִלִּבָּם, יוֹצִאוּ מִלִּים.<BR>
<B>ח,יא</B>  הֲיִגְאֶה-גֹּמֶא, בְּלֹא בִצָּה;    יִשְׂגֶּה-אָחוּ בְלִי-מָיִם.<BR>
<B>ח,יב</B>  עֹדֶנּוּ בְאִבּוֹ, לֹא יִקָּטֵף;    וְלִפְנֵי כָל-חָצִיר יִיבָשׁ.<BR>
<B>ח,יג</B>  כֵּן--אָרְחוֹת, כָּל-שֹׁכְחֵי אֵל;    וְתִקְוַת חָנֵף תֹּאבֵד.<BR>
<B>ח,יד</B>  אֲשֶׁר-יָקוֹט כִּסְלוֹ;    וּבֵית עַכָּבִישׁ, מִבְטַחוֹ.<BR>
<B>ח,טו</B>  יִשָּׁעֵן עַל-בֵּיתוֹ, וְלֹא יַעֲמֹד;    יַחֲזִיק בּוֹ, וְלֹא יָקוּם.<BR>
<B>ח,טז</B>  רָטֹב הוּא, לִפְנֵי-שָׁמֶשׁ;    וְעַל גַּנָּתוֹ, יֹנַקְתּוֹ תֵצֵא.<BR>
<B>ח,יז</B>  עַל-גַּל, שָׁרָשָׁיו יְסֻבָּכוּ;    בֵּית אֲבָנִים יֶחֱזֶה.<BR>
<B>ח,יח</B>  אִם-יְבַלְּעֶנּוּ מִמְּקֹמוֹ;    וְכִחֶשׁ בּוֹ, לֹא רְאִיתִיךָ.<BR>
<B>ח,יט</B>  הֶן-הוּא, מְשׂוֹשׂ דַּרְכּוֹ;    וּמֵעָפָר, אַחֵר יִצְמָחוּ.<BR>
<B>ח,כ</B>  הֶן-אֵל, לֹא יִמְאַס-תָּם;    וְלֹא-יַחֲזִיק, בְּיַד-מְרֵעִים.<BR>
<B>ח,כא</B>  עַד-יְמַלֵּה שְׂחוֹק פִּיךָ;    וּשְׂפָתֶיךָ תְרוּעָה.<BR>
<B>ח,כב</B>  שֹׂנְאֶיךָ יִלְבְּשׁוּ-בֹשֶׁת;    וְאֹהֶל רְשָׁעִים אֵינֶנּוּ.<BR>
<B>ט,א</B>                  וַיַּעַן אִיּוֹב, וַיֹּאמַר.<BR>
<B>ט,ב</B>  אָמְנָם, יָדַעְתִּי כִי-כֵן;    וּמַה-יִּצְדַּק אֱנוֹשׁ עִם-אֵל.<BR>
<B>ט,ג</B>  אִם-יַחְפֹּץ, לָרִיב עִמּוֹ--    לֹא-יַעֲנֶנּוּ, אַחַת מִנִּי-אָלֶף.<BR>
<B>ט,ד</B>  חֲכַם לֵבָב, וְאַמִּיץ כֹּחַ--    מִי-הִקְשָׁה אֵלָיו, וַיִּשְׁלָם.<BR>
<B>ט,ה</B>  הַמַּעְתִּיק הָרִים, וְלֹא יָדָעוּ--    אֲשֶׁר הֲפָכָם בְּאַפּוֹ.<BR>
<B>ט,ו</B>  הַמַּרְגִּיז אֶרֶץ, מִמְּקוֹמָהּ;    וְעַמּוּדֶיהָ, יִתְפַּלָּצוּן.<BR>
<B>ט,ז</B>  הָאֹמֵר לַחֶרֶס, וְלֹא יִזְרָח;    וּבְעַד כּוֹכָבִים יַחְתֹּם.<BR>
<B>ט,ח</B>  נֹטֶה שָׁמַיִם לְבַדּוֹ;    וְדוֹרֵךְ, עַל-בָּמֳתֵי יָם.<BR>
<B>ט,ט</B>  עֹשֶׂה-עָשׁ, כְּסִיל וְכִימָה;    וְחַדְרֵי תֵמָן.<BR>
<B>ט,י</B>  עֹשֶׂה גְדֹלוֹת, עַד-אֵין חֵקֶר;    וְנִפְלָאוֹת, עַד-אֵין מִסְפָּר.<BR>
<B>ט,יא</B>  הֵן יַעֲבֹר עָלַי, וְלֹא אֶרְאֶה;    וְיַחֲלֹף, וְלֹא-אָבִין לוֹ.<BR>
<B>ט,יב</B>  הֵן יַחְתֹּף, מִי יְשִׁיבֶנּוּ;    מִי-יֹאמַר אֵלָיו, מַה-תַּעֲשֶׂה.<BR>
<B>ט,יג</B>  אֱלוֹהַּ, לֹא-יָשִׁיב אַפּוֹ;    תַּחְתָּו שָׁחֲחוּ, עֹזְרֵי רָהַב.<BR>
<B>ט,יד</B>  אַף, כִּי-אָנֹכִי אֶעֱנֶנּוּ;    אֶבְחֲרָה דְבָרַי עִמּוֹ.<BR>
<B>ט,טו</B>  אֲשֶׁר אִם-צָדַקְתִּי, לֹא אֶעֱנֶה;    לִמְשֹׁפְטִי, אֶתְחַנָּן.<BR>
<B>ט,טז</B>  אִם-קָרָאתִי וַיַּעֲנֵנִי--    לֹא-אַאֲמִין, כִּי-יַאֲזִין קוֹלִי.<BR>
<B>ט,יז</B>  אֲשֶׁר-בִּשְׂעָרָה יְשׁוּפֵנִי;    וְהִרְבָּה פְצָעַי חִנָּם.<BR>
<B>ט,יח</B>  לֹא-יִתְּנֵנִי, הָשֵׁב רוּחִי:    כִּי יַשְׂבִּעַנִי, מַמְּרֹרִים.<BR>
<B>ט,יט</B>  אִם-לְכֹחַ אַמִּיץ הִנֵּה;    וְאִם-לְמִשְׁפָּט, מִי יוֹעִידֵנִי.<BR>
<B>ט,כ</B>  אִם-אֶצְדָּק, פִּי יַרְשִׁיעֵנִי;    תָּם-אָנִי, וַיַּעְקְשֵׁנִי.<BR>
<B>ט,כא</B>  תָּם-אָנִי, לֹא-אֵדַע נַפְשִׁי;    אֶמְאַס חַיָּי.<BR>
<B>ט,כב</B>  אַחַת, הִיא:    עַל-כֵּן אָמַרְתִּי--תָּם וְרָשָׁע, הוּא מְכַלֶּה.<BR>
<B>ט,כג</B>  אִם-שׁוֹט, יָמִית פִּתְאֹם--    לְמַסַּת נְקִיִּם יִלְעָג.<BR>
<B>ט,כד</B>  אֶרֶץ, נִתְּנָה בְיַד-רָשָׁע--    פְּנֵי-שֹׁפְטֶיהָ יְכַסֶּה;<BR>אִם-לֹא אֵפוֹא    מִי-הוּא.<BR>
<B>ט,כה</B>  וְיָמַי קַלּוּ, מִנִּי-רָץ;    בָּרְחוּ, לֹא-רָאוּ טוֹבָה.<BR>
<B>ט,כו</B>  חָלְפוּ, עִם-אֳנִיּוֹת אֵבֶה;    כְּנֶשֶׁר, יָטוּשׂ עֲלֵי-אֹכֶל.<BR>
<B>ט,כז</B>  אִם-אָמְרִי, אֶשְׁכְּחָה שִׂיחִי;    אֶעֶזְבָה פָנַי וְאַבְלִיגָה.<BR>
<B>ט,כח</B>  יָגֹרְתִּי כָל-עַצְּבֹתָי;    יָדַעְתִּי, כִּי-לֹא תְנַקֵּנִי.<BR>
<B>ט,כט</B>  אָנֹכִי אֶרְשָׁע;    לָמָּה-זֶּה, הֶבֶל אִיגָע.<BR>
<B>ט,ל</B>  אִם-הִתְרָחַצְתִּי במו- (בְמֵי-) שָׁלֶג;    וַהֲזִכּוֹתִי, בְּבֹר כַּפָּי.<BR>
<B>ט,לא</B>  אָז, בַּשַּׁחַת תִּטְבְּלֵנִי;    וְתִעֲבוּנִי, שַׂלְמוֹתָי.<BR>
<B>ט,לב</B>  כִּי-לֹא-אִישׁ כָּמוֹנִי אֶעֱנֶנּוּ;    נָבוֹא יַחְדָּו, בַּמִּשְׁפָּט.<BR>
<B>ט,לג</B>  לֹא יֵשׁ-בֵּינֵינוּ מוֹכִיחַ--    יָשֵׁת יָדוֹ עַל-שְׁנֵינוּ.<BR>
<B>ט,לד</B>  יָסֵר מֵעָלַי שִׁבְ<BIG>ט</BIG>וֹ;    וְאֵמָתוֹ, אַל-תְּבַעֲתַנִּי.<BR>
<B>ט,לה</B>  אֲדַבְּרָה, וְלֹא אִירָאֶנּוּ:    כִּי לֹא-כֵן אָנֹכִי, עִמָּדִי.<BR>
<B>י,א</B>  נָקְטָה נַפְשִׁי, בְּחַיָּי:    אֶעֶזְבָה עָלַי שִׂיחִי; אֲדַבְּרָה, בְּמַר נַפְשִׁי.<BR>
<B>י,ב</B>  אֹמַר אֶל-אֱלוֹהַּ, אַל-תַּרְשִׁיעֵנִי;    הוֹדִיעֵנִי, עַל מַה-תְּרִיבֵנִי.<BR>
<B>י,ג</B>  הֲטוֹב לְךָ, כִּי-תַעֲשֹׁק--כִּי-תִמְאַס, יְגִיעַ כַּפֶּיךָ;    וְעַל-עֲצַת רְשָׁעִים הוֹפָעְתָּ.<BR>
<B>י,ד</B>  הַעֵינֵי בָשָׂר לָךְ:    אִם-כִּרְאוֹת אֱנוֹשׁ תִּרְאֶה.<BR>
<B>י,ה</B>  הֲכִימֵי אֱנוֹשׁ יָמֶיךָ:    אִם-שְׁנוֹתֶיךָ, כִּימֵי גָבֶר.<BR>
<B>י,ו</B>  כִּי-תְבַקֵּשׁ לַעֲונִי;    וּלְחַטָּאתִי תִדְרוֹשׁ.<BR>
<B>י,ז</B>  עַל-דַּעְתְּךָ, כִּי-לֹא אֶרְשָׁע;    וְאֵין מִיָּדְךָ מַצִּיל.<BR>
<B>י,ח</B>  יָדֶיךָ עִצְּבוּנִי, וַיַּעֲשׂוּנִי;    יַחַד סָבִיב, וַתְּבַלְּעֵנִי.<BR>
<B>י,ט</B>  זְכָר-נָא, כִּי-כַחֹמֶר עֲשִׂיתָנִי;    וְאֶל-עָפָר תְּשִׁיבֵנִי.<BR>
<B>י,י</B>  הֲלֹא כֶחָלָב, תַּתִּיכֵנִי;    וְכַגְּבִנָּה, תַּקְפִּיאֵנִי.<BR>
<B>י,יא</B>  עוֹר וּבָשָׂר, תַּלְבִּישֵׁנִי;    וּבַעֲצָמוֹת וְגִידִים, תְּשֹׂכְכֵנִי.<BR>
<B>י,יב</B>  חַיִּים וָחֶסֶד, עָשִׂיתָ עִמָּדִי;    וּפְקֻדָּתְךָ, שָׁמְרָה רוּחִי.<BR>
<B>י,יג</B>  וְאֵלֶּה, צָפַנְתָּ בִלְבָבֶךָ;    יָדַעְתִּי, כִּי-זֹאת עִמָּךְ.<BR>
<B>י,יד</B>  אִם-חָטָאתִי וּשְׁמַרְתָּנִי;    וּמֵעֲונִי, לֹא תְנַקֵּנִי.<BR>
<B>י,טו</B>  אִם-רָשַׁעְתִּי, אַלְלַי לִי--    וְצָדַקְתִּי, לֹא-אֶשָּׂא רֹאשִׁי;<BR>שְׂבַע קָלוֹן,    וּרְאֵה עָנְיִי.<BR>
<B>י,טז</B>  וְיִגְאֶה, כַּשַּׁחַל תְּצוּדֵנִי;    וְתָשֹׁב, תִּתְפַּלָּא-בִי.<BR>
<B>י,יז</B>  תְּחַדֵּשׁ עֵדֶיךָ, נֶגְדִּי, וְתֶרֶב כַּעַשְׂךָ, עִמָּדִי;    חֲלִיפוֹת וְצָבָא עִמִּי.<BR>
<B>י,יח</B>  וְלָמָּה מֵרֶחֶם, הֹצֵאתָנִי;    אֶגְוַע, וְעַיִן לֹא-תִרְאֵנִי.<BR>
<B>י,יט</B>  כַּאֲשֶׁר לֹא-הָיִיתִי אֶהְיֶה;    מִבֶּטֶן, לַקֶּבֶר אוּבָל.<BR>
<B>י,כ</B>  הֲלֹא-מְעַט יָמַי יחדל (וַחֲדָל);    ישית (וְשִׁית) מִמֶּנִּי, וְאַבְלִיגָה מְּעָט.<BR>
<B>י,כא</B>  בְּטֶרֶם אֵלֵךְ, וְלֹא אָשׁוּב--    אֶל-אֶרֶץ חֹשֶׁךְ וְצַלְמָוֶת.<BR>
<B>י,כב</B>  אֶרֶץ עֵפָתָה, כְּמוֹ אֹפֶל--צַלְמָוֶת, וְלֹא סְדָרִים;    וַתֹּפַע כְּמוֹ-אֹפֶל.<BR>
<B>יא,א</B>                  וַיַּעַן, צֹפַר הַנַּעֲמָתִי; וַיֹּאמַר.<BR>
<B>יא,ב</B>  הֲרֹב דְּבָרִים, לֹא יֵעָנֶה;    וְאִם-אִישׁ שְׂפָתַיִם יִצְדָּק.<BR>
<B>יא,ג</B>  בַּדֶּיךָ, מְתִים יַחֲרִישׁוּ;    וַתִּלְעַג, וְאֵין מַכְלִם.<BR>
<B>יא,ד</B>  וַתֹּאמֶר, זַךְ לִקְחִי;    וּבַר, הָיִיתִי בְעֵינֶיךָ.<BR>
<B>יא,ה</B>  וְאוּלָם--מִי-יִתֵּן אֱלוֹהַּ דַּבֵּר;    וְיִפְתַּח שְׂפָתָיו עִמָּךְ.<BR>
<B>יא,ו</B>  וְיַגֶּד-לְךָ, תַּעֲלֻמוֹת חָכְמָה--    כִּי-כִפְלַיִם לְתוּשִׁיָּה:<BR>וְדַע--    כִּי-יַשֶּׁה לְךָ אֱלוֹהַּ, מֵעֲונֶךָ.<BR>
<B>יא,ז</B>  הַחֵקֶר אֱלוֹהַּ תִּמְצָא;    אִם עַד-תַּכְלִית שַׁדַּי תִּמְצָא.<BR>
<B>יא,ח</B>  גָּבְהֵי שָׁמַיִם, מַה-תִּפְעָל;    עֲמֻקָּה מִשְּׁאוֹל, מַה-תֵּדָע.<BR>
<B>יא,ט</B>  אֲרֻכָּה מֵאֶרֶץ מִדָּהּ;    וּרְחָבָה, מִנִּי-יָם.<BR>
<B>יא,י</B>  אִם-יַחֲלֹף וְיַסְגִּיר;    וְיַקְהִיל, וּמִי יְשִׁיבֶנּוּ.<BR>
<B>יא,יא</B>  כִּי-הוּא, יָדַע מְתֵי-שָׁוְא;    וַיַּרְא-אָוֶן, וְלֹא יִתְבּוֹנָן.<BR>
<B>יא,יב</B>  וְאִישׁ נָבוּב, יִלָּבֵב;    וְעַיִר פֶּרֶא, אָדָם יִוָּלֵד.<BR>
<B>יא,יג</B>  אִם-אַתָּה, הֲכִינוֹתָ לִבֶּךָ;    וּפָרַשְׂתָּ אֵלָיו כַּפֶּיךָ.<BR>
<B>יא,יד</B>  אִם-אָוֶן בְּיָדְךָ, הַרְחִיקֵהוּ;    וְאַל-תַּשְׁכֵּן בְּאֹהָלֶיךָ עַוְלָה.<BR>
<B>יא,טו</B>  כִּי-אָז, תִּשָּׂא פָנֶיךָ מִמּוּם;    וְהָיִיתָ מֻצָק, וְלֹא תִירָא.<BR>
<B>יא,טז</B>  כִּי-אַתָּה, עָמָל תִּשְׁכָּח;    כְּמַיִם עָבְרוּ תִזְכֹּר.<BR>
<B>יא,יז</B>  וּמִצָּהֳרַיִם, יָקוּם חָלֶד;    תָּעֻפָה, כַּבֹּקֶר תִּהְיֶה.<BR>
<B>יא,יח</B>  וּבָטַחְתָּ, כִּי-יֵשׁ תִּקְוָה;    וְחָפַרְתָּ, לָבֶטַח תִּשְׁכָּב.<BR>
<B>יא,יט</B>  וְרָבַצְתָּ, וְאֵין מַחֲרִיד;    וְחִלּוּ פָנֶיךָ רַבִּים.<BR>
<B>יא,כ</B>  וְעֵינֵי רְשָׁעִים, תִּכְלֶינָה:    וּמָנוֹס, אָבַד מִנְהֶם; וְתִקְוָתָם, מַפַּח-נָפֶשׁ.<BR>
<B>יב,א</B>                  וַיַּעַן אִיּוֹב, וַיֹּאמַר.<BR>
<B>יב,ב</B>  אָמְנָם, כִּי אַתֶּם-עָם;    וְעִמָּכֶם, תָּמוּת חָכְמָה.<BR>
<B>יב,ג</B>  גַּם-לִי לֵבָב, כְּמוֹכֶם--לֹא-נֹפֵל אָנֹכִי מִכֶּם;    וְאֶת-מִי-אֵין כְּמוֹ-אֵלֶּה.<BR>
<B>יב,ד</B>  שְׂחֹק לְרֵעֵהוּ, אֶהְיֶה--קֹרֵא לֶאֱלוֹהַּ, וַיַּעֲנֵהוּ;    שְׂחוֹק, צַדִּיק תָּמִים.<BR>
<B>יב,ה</B>  לַפִּיד בּוּז, לְעַשְׁתּוּת שַׁאֲנָן--    נָכוֹן, לְמוֹעֲדֵי רָגֶל.<BR>
<B>יב,ו</B>  יִשְׁלָיוּ אֹהָלִים, לְשֹׁדְדִים, וּבַטֻּחוֹת, לְמַרְגִּיזֵי אֵל--    לַאֲשֶׁר הֵבִיא אֱלוֹהַּ בְּיָדוֹ.<BR>
<B>יב,ז</B>  וְאוּלָם--שְׁאַל-נָא בְהֵמוֹת וְתֹרֶךָּ;    וְעוֹף הַשָּׁמַיִם, וְיַגֶּד-לָךְ.<BR>
<B>יב,ח</B>  אוֹ שִׂיחַ לָאָרֶץ וְתֹרֶךָּ;    וִיסַפְּרוּ לְךָ, דְּגֵי הַיָּם.<BR>
<B>יב,ט</B>  מִי, לֹא-יָדַע בְּכָל-אֵלֶּה:    כִּי יַד-יְהוָה, עָשְׂתָה זֹּאת.<BR>
<B>יב,י</B>  אֲשֶׁר בְּיָדוֹ, נֶפֶשׁ כָּל-חָי;    וְרוּחַ, כָּל-בְּשַׂר-אִישׁ.<BR>
<B>יב,יא</B>  הֲלֹא-אֹזֶן, מִלִּין תִּבְחָן;    וְחֵךְ, אֹכֶל יִטְעַם-לוֹ.<BR>
<B>יב,יב</B>  בִּישִׁישִׁים חָכְמָה;    וְאֹרֶךְ יָמִים תְּבוּנָה.<BR>
<B>יב,יג</B>  עִמּוֹ, חָכְמָה וּגְבוּרָה;    לוֹ, עֵצָה וּתְבוּנָה.<BR>
<B>יב,יד</B>  הֵן יַהֲרוֹס, וְלֹא יִבָּנֶה;    יִסְגֹּר עַל-אִישׁ, וְלֹא יִפָּתֵחַ.<BR>
<B>יב,טו</B>  הֵן יַעְצֹר בַּמַּיִם וְיִבָשׁוּ;    וִישַׁלְּחֵם, וְיַהַפְכוּ אָרֶץ.<BR>
<B>יב,טז</B>  עִמּוֹ, עֹז וְתוּשִׁיָּה;    לוֹ, שֹׁגֵג וּמַשְׁגֶּה.<BR>
<B>יב,יז</B>  מוֹלִיךְ יוֹעֲצִים שׁוֹלָל;    וְשֹׁפְטִים יְהוֹלֵל.<BR>
<B>יב,יח</B>  מוּסַר מְלָכִים פִּתֵּחַ;    וַיֶּאְסֹר אֵזוֹר, בְּמָתְנֵיהֶם.<BR>
<B>יב,יט</B>  מוֹלִיךְ כֹּהֲנִים שׁוֹלָל;    וְאֵתָנִים יְסַלֵּף.<BR>
<B>יב,כ</B>  מֵסִיר שָׂפָה, לְנֶאֱמָנִים;    וְטַעַם זְקֵנִים יִקָּח.<BR>
<B>יב,כא</B>  שׁוֹפֵךְ בּוּז, עַל-נְדִיבִים;    וּמְזִיחַ אֲפִיקִים רִפָּה.<BR>
<B>יב,כב</B>  מְגַלֶּה עֲמֻקוֹת, מִנִּי-חֹשֶׁךְ;    וַיֹּצֵא לָאוֹר צַלְמָוֶת.<BR>
<B>יב,כג</B>  מַשְׂגִּיא לַגּוֹיִם, וַיְאַבְּדֵם;    שֹׁטֵחַ לַגּוֹיִם, וַיַּנְחֵם.<BR>
<B>יב,כד</B>  מֵסִיר--לֵב, רָאשֵׁי עַם-הָאָרֶץ;    וַיַּתְעֵם, בְּתֹהוּ לֹא-דָרֶךְ.<BR>
<B>יב,כה</B>  יְמַשְׁשׁוּ-חֹשֶׁךְ וְלֹא-אוֹר;    וַיַּתְעֵם, כַּשִּׁכּוֹר.<BR>
<B>יג,א</B>  הֶן-כֹּל, רָאֲתָה עֵינִי;    שָׁמְעָה אָזְנִי, וַתָּבֶן לָהּ.<BR>
<B>יג,ב</B>  כְּדַעְתְּכֶם, יָדַעְתִּי גַם-אָנִי:    לֹא-נֹפֵל אָנֹכִי מִכֶּם.<BR>
<B>יג,ג</B>  אוּלָם--אֲנִי, אֶל-שַׁדַּי אֲדַבֵּר;    וְהוֹכֵחַ אֶל-אֵל אֶחְפָּץ.<BR>
<B>יג,ד</B>  וְאוּלָם, אַתֶּם טֹפְלֵי-שָׁקֶר;    רֹפְאֵי אֱלִל כֻּלְּכֶם.<BR>
<B>יג,ה</B>  מִי-יִתֵּן, הַחֲרֵשׁ תַּחֲרִישׁוּן;    וּתְהִי לָכֶם לְחָכְמָה.<BR>
<B>יג,ו</B>  שִׁמְעוּ-נָא תוֹכַחְתִּי;    וְרִבוֹת שְׂפָתַי הַקְשִׁיבוּ.<BR>
<B>יג,ז</B>  הַלְאֵל, תְּדַבְּרוּ עַוְלָה;    וְלוֹ, תְּדַבְּרוּ רְמִיָּה.<BR>
<B>יג,ח</B>  הֲפָנָיו תִּשָּׂאוּן;    אִם-לָאֵל תְּרִיבוּן.<BR>
<B>יג,ט</B>  הֲטוֹב, כִּי-יַחְקֹר אֶתְכֶם;    אִם-כְּהָתֵל בֶּאֱנוֹשׁ, תְּהָתֵלּוּ בוֹ.<BR>
<B>יג,י</B>  הוֹכֵחַ יוֹכִיחַ אֶתְכֶם--    אִם-בַּסֵּתֶר, פָּנִים תִּשָּׂאוּן.<BR>
<B>יג,יא</B>  הֲלֹא שְׂאֵתוֹ, תְּבַעֵת אֶתְכֶם;    וּפַחְדּוֹ, יִפֹּל עֲלֵיכֶם.<BR>
<B>יג,יב</B>  זִכְרֹנֵיכֶם, מִשְׁלֵי-אֵפֶר;    לְגַבֵּי-חֹמֶר, גַּבֵּיכֶם.<BR>
<B>יג,יג</B>  הַחֲרִישׁוּ מִמֶּנִּי, וַאֲדַבְּרָה-אָנִי;    וְיַעֲבֹר עָלַי מָה.<BR>
<B>יג,יד</B>  עַל-מָה, אֶשָּׂא בְשָׂרִי בְשִׁנָּי;    וְנַפְשִׁי, אָשִׂים בְּכַפִּי.<BR>
<B>יג,טו</B>  הֵן יִקְטְלֵנִי, לא (לוֹ) אֲיַחֵל;    אַךְ-דְּרָכַי, אֶל-פָּנָיו אוֹכִיחַ.<BR>
<B>יג,טז</B>  גַּם-הוּא-לִי לִישׁוּעָה:    כִּי-לֹא לְפָנָיו, חָנֵף יָבוֹא.<BR>
<B>יג,יז</B>  שִׁמְעוּ שָׁמוֹעַ, מִלָּתִי;    וְאַחֲוָתִי, בְּאָזְנֵיכֶם.<BR>
<B>יג,יח</B>  הִנֵּה-נָא, עָרַכְתִּי מִשְׁפָּט;    יָדַעְתִּי, כִּי-אֲנִי אֶצְדָּק.<BR>
<B>יג,יט</B>  מִי-הוּא, יָרִיב עִמָּדִי:    כִּי-עַתָּה אַחֲרִישׁ וְאֶגְוָע.<BR>
<B>יג,כ</B>  אַךְ-שְׁתַּיִם, אַל-תַּעַשׂ עִמָּדִי;    אָז מִפָּנֶיךָ, לֹא אֶסָּתֵר.<BR>
<B>יג,כא</B>  כַּפְּךָ, מֵעָלַי הַרְחַק;    וְאֵמָתְךָ, אַל-תְּבַעֲתַנִּי.<BR>
<B>יג,כב</B>  וּקְרָא, וְאָנֹכִי אֶעֱנֶה;    אוֹ-אֲדַבֵּר, וַהֲשִׁיבֵנִי.<BR>
<B>יג,כג</B>  כַּמָּה לִי, עֲונוֹת וְחַטָּאוֹת--    פִּשְׁעִי וְחַטָּאתִי, הֹדִיעֵנִי.<BR>
<B>יג,כד</B>  לָמָּה-פָנֶיךָ תַסְתִּיר;    וְתַחְשְׁבֵנִי לְאוֹיֵב לָךְ.<BR>
<B>יג,כה</B>  הֶעָלֶה נִדָּף תַּעֲרוֹץ;    וְאֶת-קַשׁ יָבֵשׁ תִּרְדֹּף.<BR>
<B>יג,כו</B>  כִּי-תִכְתֹּב עָלַי מְרֹרוֹת;    וְתוֹרִישֵׁנִי, עֲונוֹת נְעוּרָי.<BR>
<B>יג,כז</B>  וְתָשֵׂם בַּסַּד, רַגְלַי--    וְתִשְׁמוֹר כָּל-אָרְחוֹתָי;<BR>עַל-שָׁרְשֵׁי רַגְלַי,    תִּתְחַקֶּה.<BR>
<B>יג,כח</B>  וְהוּא, כְּרָקָב יִבְלֶה;    כְּבֶגֶד, אֲכָלוֹ עָשׁ.<BR>
<B>יד,א</B>  אָדָם, יְלוּד אִשָּׁה--    קְצַר יָמִים, וּשְׂבַע-רֹגֶז.<BR>
<B>יד,ב</B>  כְּצִיץ יָצָא, וַיִּמָּל;    וַיִּבְרַח כַּצֵּל, וְלֹא יַעֲמוֹד.<BR>
<B>יד,ג</B>  אַף-עַל-זֶה, פָּקַחְתָּ עֵינֶךָ;    וְאֹתִי תָבִיא בְמִשְׁפָּט עִמָּךְ.<BR>
<B>יד,ד</B>  מִי-יִתֵּן טָהוֹר, מִטָּמֵא--    לֹא אֶחָד.<BR>
<B>יד,ה</B>  אִם חֲרוּצִים, יָמָיו--מִסְפַּר-חֳדָשָׁיו אִתָּךְ:    חֻקָּו עָשִׂיתָ, וְלֹא יַעֲבֹר.<BR>
<B>יד,ו</B>  שְׁעֵה מֵעָלָיו וְיֶחְדָּל--    עַד-יִרְצֶה, כְּשָׂכִיר יוֹמוֹ.<BR>
<B>יד,ז</B>  כִּי יֵשׁ לָעֵץ,    תִּקְוָה:<BR>אִם-יִכָּרֵת, וְעוֹד יַחֲלִיף;    וְיֹנַקְתּוֹ, לֹא תֶחְדָּל.<BR>
<B>יד,ח</B>  אִם-יַזְקִין בָּאָרֶץ שָׁרְשׁוֹ;    וּבֶעָפָר, יָמוּת גִּזְעוֹ.<BR>
<B>יד,ט</B>  מֵרֵיחַ מַיִם יַפְרִחַ;    וְעָשָׂה קָצִיר כְּמוֹ-נָטַע.<BR>
<B>יד,י</B>  וְגֶבֶר יָמוּת, וַיֶּחֱלָשׁ;    וַיִּגְוַע אָדָם וְאַיּוֹ.<BR>
<B>יד,יא</B>  אָזְלוּ-מַיִם, מִנִּי-יָם;    וְנָהָר, יֶחֱרַב וְיָבֵשׁ.<BR>
<B>יד,יב</B>  וְאִישׁ שָׁכַב,    וְלֹא-יָקוּם:<BR>עַד-בִּלְתִּי שָׁמַיִם, לֹא יָקִיצוּ;    וְלֹא-יֵעֹרוּ, מִשְּׁנָתָם.<BR>
<B>יד,יג</B>  מִי יִתֵּן, בִּשְׁאוֹל תַּצְפִּנֵנִי--    תַּסְתִּירֵנִי, עַד-שׁוּב אַפֶּךָ;<BR>תָּשִׁית לִי חֹק    וְתִזְכְּרֵנִי.<BR>
<B>יד,יד</B>  אִם-יָמוּת גֶּבֶר,    הֲיִחְיֶה:<BR>כָּל-יְמֵי צְבָאִי אֲיַחֵל--    עַד-בּוֹא, חֲלִיפָתִי.<BR>
<B>יד,טו</B>  תִּקְרָא, וְאָנֹכִי אֶעֱנֶךָּ;    לְמַעֲשֵׂה יָדֶיךָ תִכְסֹף.<BR>
<B>יד,טז</B>  כִּי-עַתָּה, צְעָדַי תִּסְפּוֹר;    לֹא-תִשְׁמֹר, עַל-חַטָּאתִי.<BR>
<B>יד,יז</B>  חָתֻם בִּצְרוֹר פִּשְׁעִי;    וַתִּטְפֹּל, עַל-עֲונִי.<BR>
<B>יד,יח</B>  וְאוּלָם, הַר-נוֹפֵל יִבּוֹל;    וְצוּר, יֶעְתַּק מִמְּקֹמוֹ.<BR>
<B>יד,יט</B>  אֲבָנִים, שָׁחֲקוּ מַיִם--    תִּשְׁטֹף-סְפִיחֶיהָ עֲפַר-אָרֶץ;<BR>וְתִקְוַת אֱנוֹשׁ    הֶאֱבַדְתָּ.<BR>
<B>יד,כ</B>  תִּתְקְפֵהוּ לָנֶצַח, וַיַּהֲלֹךְ;    מְשַׁנֶּה פָנָיו, וַתְּשַׁלְּחֵהוּ.<BR>
<B>יד,כא</B>  יִכְבְּדוּ בָנָיו, וְלֹא יֵדָע;    וְיִצְעֲרוּ, וְלֹא-יָבִין לָמוֹ.<BR>
<B>יד,כב</B>  אַךְ-בְּשָׂרוֹ, עָלָיו יִכְאָב;    וְנַפְשׁוֹ, עָלָיו תֶּאֱבָל.<BR>
<B>טו,א</B>                  וַיַּעַן, אֱלִיפַז הַתֵּימָנִי; וַיֹּאמַר.<BR>
<B>טו,ב</B>  הֶחָכָם, יַעֲנֶה דַעַת-רוּחַ;    וִימַלֵּא קָדִים בִּטְנוֹ.<BR>
<B>טו,ג</B>  הוֹכֵחַ בְּדָבָר, לֹא יִסְכּוֹן;    וּמִלִּים, לֹא-יוֹעִיל בָּם.<BR>
<B>טו,ד</B>  אַף-אַתָּה, תָּפֵר יִרְאָה;    וְתִגְרַע שִׂיחָה, לִפְנֵי-אֵל.<BR>
<B>טו,ה</B>  כִּי יְאַלֵּף עֲונְךָ פִיךָ;    וְתִבְחַר, לְשׁוֹן עֲרוּמִים.<BR>
<B>טו,ו</B>  יַרְשִׁיעֲךָ פִיךָ וְלֹא-אָנִי;    וּשְׂפָתֶיךָ, יַעֲנוּ-בָךְ.<BR>
<B>טו,ז</B>  הֲרִאישׁוֹן אָדָם, תִּוָּלֵד;    וְלִפְנֵי גְבָעוֹת חוֹלָלְתָּ.<BR>
<B>טו,ח</B>  הַבְסוֹד אֱלוֹהַּ תִּשְׁמָע;    וְתִגְרַע אֵלֶיךָ חָכְמָה.<BR>
<B>טו,ט</B>  מַה-יָּדַעְתָּ, וְלֹא נֵדָע;    תָּבִין, וְלֹא-עִמָּנוּ הוּא.<BR>
<B>טו,י</B>  גַּם-שָׂב גַּם-יָשִׁישׁ בָּנוּ--    כַּבִּיר מֵאָבִיךָ יָמִים.<BR>
<B>טו,יא</B>  הַמְעַט מִמְּךָ, תַּנְחוּמוֹת אֵל;    וְדָבָר, לָאַט עִמָּךְ.<BR>
<B>טו,יב</B>  מַה-יִּקָּחֲךָ לִבֶּךָ;    וּמַה-יִּרְזְמוּן עֵינֶיךָ.<BR>
<B>טו,יג</B>  כִּי-תָשִׁיב אֶל-אֵל רוּחֶךָ;    וְהֹצֵאתָ מִפִּיךָ מִלִּין.<BR>
<B>טו,יד</B>  מָה-אֱנוֹשׁ כִּי-יִזְכֶּה;    וְכִי-יִצְדַּק, יְלוּד אִשָּׁה.<BR>
<B>טו,טו</B>  הֵן בִּקְדֹשָׁו, לֹא יַאֲמִין;    וְשָׁמַיִם, לֹא-זַכּוּ בְעֵינָיו.<BR>
<B>טו,טז</B>  אַף, כִּי-נִתְעָב וְנֶאֱלָח;    אִישׁ-שֹׁתֶה כַמַּיִם עַוְלָה.<BR>
<B>טו,יז</B>  אֲחַוְךָ שְׁמַע-לִי;    וְזֶה-חָזִיתִי, וַאֲסַפֵּרָה.<BR>
<B>טו,יח</B>  אֲשֶׁר-חֲכָמִים יַגִּידוּ;    וְלֹא כִחֲדוּ, מֵאֲבוֹתָם.<BR>
<B>טו,יט</B>  לָהֶם לְבַדָּם, נִתְּנָה הָאָרֶץ;    וְלֹא-עָבַר זָר בְּתוֹכָם.<BR>
<B>טו,כ</B>  כָּל-יְמֵי רָשָׁע, הוּא מִתְחוֹלֵל;    וּמִסְפַּר שָׁנִים, נִצְפְּנוּ לֶעָרִיץ.<BR>
<B>טו,כא</B>  קוֹל-פְּחָדִים בְּאָזְנָיו;    בַּשָּׁלוֹם, שׁוֹדֵד יְבוֹאֶנּוּ.<BR>
<B>טו,כב</B>  לֹא-יַאֲמִין שׁוּב, מִנִּי-חֹשֶׁךְ;    וצפו (וְצָפוּי) הוּא אֱלֵי-חָרֶב.<BR>
<B>טו,כג</B>  נֹדֵד הוּא לַלֶּחֶם אַיֵּה;    יָדַע, כִּי-נָכוֹן בְּיָדוֹ יוֹם-חֹשֶׁךְ.<BR>
<B>טו,כד</B>  יְבַעֲתֻהוּ, צַר וּמְצוּקָה;    תִּתְקְפֵהוּ, כְּמֶלֶךְ עָתִיד לַכִּידוֹר.<BR>
<B>טו,כה</B>  כִּי-נָטָה אֶל-אֵל יָדוֹ;    וְאֶל-שַׁדַּי, יִתְגַּבָּר.<BR>
<B>טו,כו</B>  יָרוּץ אֵלָיו בְּצַוָּאר;    בַּעֲבִי, גַּבֵּי מָגִנָּיו.<BR>
<B>טו,כז</B>  כִּי-כִסָּה פָנָיו בְּחֶלְבּוֹ;    וַיַּעַשׂ פִּימָה עֲלֵי-כָסֶל.<BR>
<B>טו,כח</B>  וַיִּשְׁכּוֹן, עָרִים נִכְחָדוֹת--בָּתִּים, לֹא-יֵשְׁבוּ לָמוֹ:    אֲשֶׁר הִתְעַתְּדוּ לְגַלִּים.<BR>
<B>טו,כט</B>  לֹא-יֶעְשַׁר, וְלֹא-יָקוּם חֵילוֹ;    וְלֹא-יִטֶּה לָאָרֶץ מִנְלָם.<BR>
<B>טו,ל</B>  לֹא-יָסוּר, מִנִּי-חֹשֶׁךְ--יֹנַקְתּוֹ, תְּיַבֵּשׁ שַׁלְהָבֶת;    וְיָסוּר, בְּרוּחַ פִּיו.<BR>
<B>טו,לא</B>  אַל-יַאֲמֵן בַּשָּׁו נִתְעָה:    כִּי-שָׁוְא, תִּהְיֶה תְמוּרָתוֹ.<BR>
<B>טו,לב</B>  בְּלֹא-יוֹמוֹ, תִּמָּלֵא;    וְכִפָּתוֹ, לֹא רַעֲנָנָה.<BR>
<B>טו,לג</B>  יַחְמֹס כַּגֶּפֶן בִּסְרוֹ;    וְיַשְׁלֵךְ כַּזַּיִת, נִצָּתוֹ.<BR>
<B>טו,לד</B>  כִּי-עֲדַת חָנֵף גַּלְמוּד;    וְאֵשׁ, אָכְלָה אָהֳלֵי-שֹׁחַד.<BR>
<B>טו,לה</B>  הָרֹה עָמָל, וְיָלֹד אָוֶן;    וּבִטְנָם, תָּכִין מִרְמָה.<BR>
<B>טז,א</B>                  וַיַּעַן אִיּוֹב, וַיֹּאמַר.<BR>
<B>טז,ב</B>  שָׁמַעְתִּי כְאֵלֶּה רַבּוֹת;    מְנַחֲמֵי עָמָל כֻּלְּכֶם.<BR>
<B>טז,ג</B>  הֲקֵץ לְדִבְרֵי-רוּחַ;    אוֹ מַה-יַּמְרִיצְךָ, כִּי תַעֲנֶה.<BR>
<B>טז,ד</B>  גַּם, אָנֹכִי--    כָּכֶם אֲדַבֵּרָה:<BR>לוּ יֵשׁ נַפְשְׁכֶם, תַּחַת נַפְשִׁי--    אַחְבִּירָה עֲלֵיכֶם בְּמִלִּים;<BR>וְאָנִיעָה עֲלֵיכֶם,    בְּמוֹ רֹאשִׁי.<BR>
<B>טז,ה</B>  אֲאַמִּצְכֶם בְּמוֹ-פִי;    וְנִיד שְׂפָתַי יַחְשֹׂךְ.<BR>
<B>טז,ו</B>  אִם-אֲדַבְּרָה, לֹא-יֵחָשֵׂךְ כְּאֵבִי;    וְאַחְדְּלָה, מַה-מִּנִּי יַהֲלֹךְ.<BR>
<B>טז,ז</B>  אַךְ-עַתָּה הֶלְאָנִי;    הֲשִׁמּוֹתָ, כָּל-עֲדָתִי.<BR>
<B>טז,ח</B>  וַתִּקְמְטֵנִי, לְעֵד הָיָה;    וַיָּקָם בִּי כַחֲשִׁי, בְּפָנַי יַעֲנֶה.<BR>
<B>טז,ט</B>  אַפּוֹ טָרַף, וַיִּשְׂטְמֵנִי--חָרַק עָלַי בְּשִׁנָּיו;    צָרִי, יִלְטֹשׁ עֵינָיו לִי.<BR>
<B>טז,י</B>  פָּעֲרוּ עָלַי, בְּפִיהֶם--בְּחֶרְפָּה, הִכּוּ לְחָיָי;    יַחַד, עָלַי יִתְמַלָּאוּן.<BR>
<B>טז,יא</B>  יַסְגִּירֵנִי אֵל, אֶל עֲוִיל;    וְעַל-יְדֵי רְשָׁעִים יִרְטֵנִי.<BR>
<B>טז,יב</B>  שָׁלֵו הָיִיתִי, וַיְפַרְפְּרֵנִי--    וְאָחַז בְּעָרְפִּי, וַיְפַצְפְּצֵנִי;<BR>וַיְקִימֵנִי לוֹ,    לְמַטָּרָה.<BR>
<B>טז,יג</B>  יָסֹבּוּ עָלַי, רַבָּיו--    יְפַלַּח כִּלְיוֹתַי, וְלֹא יַחְמֹל;<BR>יִשְׁפֹּךְ לָאָרֶץ,    מְרֵרָתִי.<BR>
<B>טז,יד</B>  יִפְרְצֵנִי פֶרֶץ, עַל-פְּנֵי-פָרֶ<SMALL>ץ</SMALL>;    יָרֻץ עָלַי כְּגִבּוֹר.<BR>
<B>טז,טו</B>  שַׂק תָּפַרְתִּי, עֲלֵי גִלְדִּי;    וְעֹלַלְתִּי בֶעָפָר קַרְנִי.<BR>
<B>טז,טז</B>  פָּנַי חמרמרה (חֳמַרְמְרוּ), מִנִּי-בֶכִי;    וְעַל עַפְעַפַּי צַלְמָוֶת.<BR>
<B>טז,יז</B>  עַל, לֹא-חָמָס בְּכַפָּי;    וּתְפִלָּתִי זַכָּה.<BR>
<B>טז,יח</B>  אֶרֶץ, אַל-תְּכַסִּי דָמִי;    וְאַל-יְהִי מָקוֹם, לְזַעֲקָתִי.<BR>
<B>טז,יט</B>  גַּם-עַתָּה, הִנֵּה-בַשָּׁמַיִם עֵדִי;    וְשָׂהֲדִי, בַּמְּרֹמִים.<BR>
<B>טז,כ</B>  מְלִיצַי רֵעָי;    אֶל-אֱלוֹהַּ, דָּלְפָה עֵינִי.<BR>
<B>טז,כא</B>  וְיוֹכַח לְגֶבֶר עִם-אֱלוֹהַּ;    וּבֶן-אָדָם לְרֵעֵהוּ.<BR>
<B>טז,כב</B>  כִּי-שְׁנוֹת מִסְפָּר יֶאֱתָיוּ;    וְאֹרַח לֹא-אָשׁוּב אֶהֱלֹךְ.<BR>
<B>יז,א</B>  רוּחִי חֻבָּלָה, יָמַי נִזְעָכוּ;    קְבָרִים לִי.<BR>
<B>יז,ב</B>  אִם-לֹא הֲתֻלִים, עִמָּדִי;    וּבְהַמְּרוֹתָם, תָּלַן עֵינִי.<BR>
<B>יז,ג</B>  שִׂימָה-נָּא, עָרְבֵנִי עִמָּךְ;    מִי הוּא, לְיָדִי יִתָּקֵעַ.<BR>
<B>יז,ד</B>  כִּי-לִבָּם, צָפַנְתָּ מִּשָּׂכֶל;    עַל-כֵּן, לֹא תְרֹמֵם.<BR>
<B>יז,ה</B>  לְחֵלֶק, יַגִּיד רֵעִים;    וְעֵינֵי בָנָיו תִּכְלֶנָה.<BR>
<B>יז,ו</B>  וְהִצִּיגַנִי, לִמְשֹׁל עַמִּים;    וְתֹפֶת לְפָנִים אֶהְיֶה.<BR>
<B>יז,ז</B>  וַתֵּכַהּ מִכַּעַשׂ עֵינִי;    וִיצֻרַי כַּצֵּל כֻּלָּם.<BR>
<B>יז,ח</B>  יָשֹׁמּוּ יְשָׁרִים עַל-זֹאת;    וְנָקִי, עַל-חָנֵף יִתְעֹרָר.<BR>
<B>יז,ט</B>  וְיֹאחֵז צַדִּיק דַּרְכּוֹ;    וּטְהָר-יָדַיִם, יֹסִיף אֹמֶץ.<BR>
<B>יז,י</B>  וְאוּלָם--כֻּלָּם תָּשֻׁבוּ, וּבֹאוּ נָא;    וְלֹא-אֶמְצָא בָכֶם חָכָם.<BR>
<B>יז,יא</B>  יָמַי עָבְרוּ, זִמֹּתַי נִתְּקוּ--    מוֹרָשֵׁי לְבָבִי.<BR>
<B>יז,יב</B>  לַיְלָה, לְיוֹם יָשִׂימוּ;    אוֹר, קָרוֹב מִפְּנֵי-חֹשֶׁךְ.<BR>
<B>יז,יג</B>  אִם-אֲקַוֶּה, שְׁאוֹל בֵּיתִי;    בַּחֹשֶׁךְ, רִפַּדְתִּי יְצוּעָי.<BR>
<B>יז,יד</B>  לַשַּׁחַת קָרָאתִי, אָבִי אָתָּה;    אִמִּי וַאֲחֹתִי, לָרִמָּה.<BR>
<B>יז,טו</B>  וְאַיֵּה, אֵפוֹ תִקְוָתִי;    וְתִקְוָתִי, מִי יְשׁוּרֶנָּה.<BR>
<B>יז,טז</B>  בַּדֵּי שְׁאֹל תֵּרַדְנָה;    אִם-יַחַד עַל-עָפָר נָחַת.<BR>
<B>יח,א</B>                  וַיַּעַן, בִּלְדַּד הַשֻּׁחִי; וַיֹּאמַר.<BR>
<B>יח,ב</B>  עַד-אָנָה, תְּשִׂימוּן קִנְצֵי לְמִלִּין;    תָּבִינוּ, וְאַחַר נְדַבֵּר.<BR>
<B>יח,ג</B>  מַדּוּעַ, נֶחְשַׁבְנוּ כַבְּהֵמָה;    נִטְמִינוּ, בְּעֵינֵיכֶם.<BR>
<B>יח,ד</B>  טֹרֵף נַפְשׁוֹ, בְּאַפּוֹ:    הַלְמַעַנְךָ, תֵּעָזַב אָרֶץ; וְיֶעְתַּק-צוּר, מִמְּקֹמוֹ.<BR>
<B>יח,ה</B>  גַּם אוֹר רְשָׁעִים יִדְעָךְ;    וְלֹא-יִגַּהּ, שְׁבִיב אִשּׁוֹ.<BR>
<B>יח,ו</B>  אוֹר, חָשַׁךְ בְּאָהֳלוֹ;    וְנֵרוֹ, עָלָיו יִדְעָךְ.<BR>
<B>יח,ז</B>  יֵצְרוּ, צַעֲדֵי אוֹנוֹ;    וְתַשְׁלִיכֵהוּ עֲצָתוֹ.<BR>
<B>יח,ח</B>  כִּי-שֻׁלַּח בְּרֶשֶׁת בְּרַגְלָיו;    וְעַל-שְׂבָכָה, יִתְהַלָּךְ.<BR>
<B>יח,ט</B>  יֹאחֵז בְּעָקֵב פָּח;    יַחֲזֵק עָלָיו צַמִּים.<BR>
<B>יח,י</B>  טָמוּן בָּאָרֶץ חַבְלוֹ;    וּמַלְכֻּדְתּוֹ, עֲלֵי נָתִיב.<BR>
<B>יח,יא</B>  סָבִיב, בִּעֲתֻהוּ בַלָּהוֹת;    וֶהֱפִיצֻהוּ לְרַגְלָיו.<BR>
<B>יח,יב</B>  יְהִי-רָעֵב אֹנוֹ;    וְאֵיד, נָכוֹן לְצַלְעוֹ.<BR>
<B>יח,יג</B>  יֹאכַל, בַּדֵּי עוֹרוֹ;    יֹאכַל בַּדָּיו, בְּכוֹר מָוֶת.<BR>
<B>יח,יד</B>  יִנָּתֵק מֵאָהֳלוֹ, מִבְטַחוֹ;    וְתַצְעִדֵהוּ, לְמֶלֶךְ בַּלָּהוֹת.<BR>
<B>יח,טו</B>  תִּשְׁכּוֹן בְּאָהֳלוֹ, מִבְּלִילוֹ;    יְזֹרֶה עַל-נָוֵהוּ גָפְרִית.<BR>
<B>יח,טז</B>  מִתַּחַת, שָׁרָשָׁיו יִבָשׁוּ;    וּמִמַּעַל, יִמַּל קְצִירוֹ.<BR>
<B>יח,יז</B>  זִכְרוֹ-אָבַד, מִנִּי-אָרֶץ;    וְלֹא-שֵׁם לוֹ, עַל-פְּנֵי-חוּץ.<BR>
<B>יח,יח</B>  יֶהְדְּפֻהוּ, מֵאוֹר אֶל-חֹשֶׁךְ;    וּמִתֵּבֵל יְנִדֻּהוּ.<BR>
<B>יח,יט</B>  לֹא נִין לוֹ וְלֹא-נֶכֶד בְּעַמּוֹ;    וְאֵין שָׂרִיד, בִּמְגוּרָיו.<BR>
<B>יח,כ</B>  עַל-יוֹמוֹ, נָשַׁמּוּ אַחֲרֹנִים;    וְקַדְמֹנִים, אָחֲזוּ שָׂעַר.<BR>
<B>יח,כא</B>  אַךְ-אֵלֶּה, מִשְׁכְּנוֹת עַוָּל;    וְזֶה, מְקוֹם לֹא-יָדַע-אֵל.<BR>
<B>יט,א</B>                  וַיַּעַן אִיּוֹב, וַיֹּאמַר.<BR>
<B>יט,ב</B>  עַד-אָנָה, תּוֹגְיוּן נַפְשִׁי;    וּתְדַכּאוּנַנִי בְמִלִּים.<BR>
<B>יט,ג</B>  זֶה עֶשֶׂר פְּעָמִים, תַּכְלִימוּנִי;    לֹא-תֵבֹשׁוּ, תַּהְכְּרוּ-לִי.<BR>
<B>יט,ד</B>  וְאַף-אָמְנָם שָׁגִיתִי;    אִתִּי, תָּלִין מְשׁוּגָתִי.<BR>
<B>יט,ה</B>  אִם-אָמְנָם, עָלַי תַּגְדִּילוּ;    וְתוֹכִיחוּ עָלַי, חֶרְפָּתִי.<BR>
<B>יט,ו</B>  דְּעוּ-אֵפוֹ, כִּי-אֱלוֹהַּ עִוְּתָנִי;    וּמְצוּדוֹ, עָלַי הִקִּיף.<BR>
<B>יט,ז</B>  הֵן אֶצְעַק חָמָס, וְלֹא אֵעָנֶה;    אֲשַׁוַּע, וְאֵין מִשְׁפָּט.<BR>
<B>יט,ח</B>  אָרְחִי גָדַר, וְלֹא אֶעֱבוֹר;    וְעַל נְתִיבוֹתַי, חֹשֶׁךְ יָשִׂים.<BR>
<B>יט,ט</B>  כְּבוֹדִי, מֵעָלַי הִפְשִׁיט;    וַיָּסַר, עֲטֶרֶת רֹאשִׁי.<BR>
<B>יט,י</B>  יִתְּצֵנִי סָבִיב, וָאֵלַךְ;    וַיַּסַּע כָּעֵץ, תִּקְוָתִי.<BR>
<B>יט,יא</B>  וַיַּחַר עָלַי אַפּוֹ;    וַיַּחְשְׁבֵנִי לוֹ כְצָרָיו.<BR>
<B>יט,יב</B>  יַחַד, יָבֹאוּ גְדוּדָיו--וַיָּסֹלּוּ עָלַי דַּרְכָּם;    וַיַּחֲנוּ סָבִיב לְאָהֳלִי.<BR>
<B>יט,יג</B>  אַחַי, מֵעָלַי הִרְחִיק;    וְיֹדְעַי, אַךְ-זָרוּ מִמֶּנִּי.<BR>
<B>יט,יד</B>  חָדְלוּ קְרוֹבָי;    וּמְיֻדָּעַי שְׁכֵחוּנִי.<BR>
<B>יט,טו</B>  גָּרֵי בֵיתִי וְאַמְהֹתַי, לְזָר תַּחְשְׁבֻנִי;    נָכְרִי, הָיִיתִי בְעֵינֵיהֶם.<BR>
<B>יט,טז</B>  לְעַבְדִּי קָרָאתִי, וְלֹא יַעֲנֶה;    בְּמוֹ-פִי, אֶתְחַנֶּן-לוֹ.<BR>
<B>יט,יז</B>  רוּחִי, זָרָה לְאִשְׁתִּי;    וְחַנֹּתִי, לִבְנֵי בִטְנִי.<BR>
<B>יט,יח</B>  גַּם-עֲוִילִים, מָאֲסוּ בִי;    אָקוּמָה, וַיְדַבְּרוּ-בִי.<BR>
<B>יט,יט</B>  תִּעֲבוּנִי, כָּל-מְתֵי סוֹדִי;    וְזֶה-אָהַבְתִּי, נֶהְפְּכוּ-בִי.<BR>
<B>יט,כ</B>  בְּעוֹרִי וּבִבְשָׂרִי, דָּבְקָה עַצְמִי;    וָאֶתְמַלְּטָה, בְּעוֹר שִׁנָּי.<BR>
<B>יט,כא</B>  חָנֻּנִי חָנֻּנִי אַתֶּם רֵעָי:    כִּי יַד-אֱלוֹהַּ, נָגְעָה בִּי.<BR>
<B>יט,כב</B>  לָמָּה, תִּרְדְּפֻנִי כְמוֹ-אֵל;    וּמִבְּשָׂרִי, לֹא תִשְׂבָּעוּ.<BR>
<B>יט,כג</B>  מִי-יִתֵּן אֵפוֹ, וְיִכָּתְבוּן מִלָּי:    מִי-יִתֵּן בַּסֵּפֶר וְיֻחָקוּ.<BR>
<B>יט,כד</B>  בְּעֵט-בַּרְזֶל וְעֹפָרֶת--    לָעַד, בַּצּוּר יֵחָצְבוּן.<BR>
<B>יט,כה</B>  וַאֲנִי יָדַעְתִּי, גֹּאֲלִי חָי;    וְאַחֲרוֹן, עַל-עָפָר יָקוּם.<BR>
<B>יט,כו</B>  וְאַחַר עוֹרִי, נִקְּפוּ-זֹאת;    וּמִבְּשָׂרִי, אֶחֱזֶה אֱלוֹהַּ.<BR>
<B>יט,כז</B>  אֲשֶׁר אֲנִי, אֶחֱזֶה-לִּי--וְעֵינַי רָאוּ וְלֹא-זָר:    כָּלוּ כִלְיֹתַי בְּחֵקִי.<BR>
<B>יט,כח</B>  כִּי תֹאמְרוּ, מַה-נִּרְדָּף-לוֹ;    וְשֹׁרֶשׁ דָּבָר, נִמְצָא-בִי.<BR>
<B>יט,כט</B>  גּוּרוּ לָכֶם, מִפְּנֵי-חֶרֶב--כִּי-חֵמָה, עֲונוֹת חָרֶב:    לְמַעַן תֵּדְעוּן שדין (שַׁדּוּן).<BR>
<B>כ,א</B>                  וַיַּעַן, צֹפַר הַנַּעֲמָתִי; וַיֹּאמַר.<BR>
<B>כ,ב</B>  לָכֵן, שְׂעִפַּי יְשִׁיבוּנִי;    וּבַעֲבוּר, חוּשִׁי בִי.<BR>
<B>כ,ג</B>  מוּסַר כְּלִמָּתִי אֶשְׁמָע;    וְרוּחַ, מִבִּינָתִי יַעֲנֵנִי.<BR>
<B>כ,ד</B>  הֲזֹאת יָדַעְתָּ, מִנִּי-עַד;    מִנִּי שִׂים אָדָם עֲלֵי-אָרֶץ.<BR>
<B>כ,ה</B>  כִּי רִנְנַת רְשָׁעִים, מִקָּרוֹב;    וְשִׂמְחַת חָנֵף עֲדֵי-רָגַע.<BR>
<B>כ,ו</B>  אִם-יַעֲלֶה לַשָּׁמַיִם שִׂיאוֹ;    וְרֹאשׁוֹ, לָעָב יַגִּיעַ.<BR>
<B>כ,ז</B>  כְּגֶלְלוֹ, לָנֶצַח יֹאבֵד;    רֹאָיו, יֹאמְרוּ אַיּוֹ.<BR>
<B>כ,ח</B>  כַּחֲלוֹם יָעוּף, וְלֹא יִמְצָאֻהוּ;    וְיֻדַּד, כְּחֶזְיוֹן לָיְלָה.<BR>
<B>כ,ט</B>  עַיִן שְׁזָפַתּוּ, וְלֹא תוֹסִיף;    וְלֹא-עוֹד, תְּשׁוּרֶנּוּ מְקוֹמוֹ.<BR>
<B>כ,י</B>  בָּנָיו, יְרַצּוּ דַלִּים;    וְיָדָיו, תָּשֵׁבְנָה אוֹנוֹ.<BR>
<B>כ,יא</B>  עַצְמוֹתָיו, מָלְאוּ עֲלוּמָו;    וְעִמּוֹ, עַל-עָפָר תִּשְׁכָּב.<BR>
<B>כ,יב</B>  אִם-תַּמְתִּיק בְּפִיו רָעָה--    יַכְחִידֶנָּה, תַּחַת לְשֹׁנוֹ.<BR>
<B>כ,יג</B>  יַחְמֹל עָלֶיהָ, וְלֹא יַעַזְבֶנָּה;    וְיִמְנָעֶנָּה, בְּתוֹךְ חִכּוֹ.<BR>
<B>כ,יד</B>  לַחְמוֹ, בְּמֵעָיו נֶהְפָּךְ;    מְרוֹרַת פְּתָנִים בְּקִרְבּוֹ.<BR>
<B>כ,טו</B>  חַיִל בָּלַע, וַיְקִאֶנּוּ;    מִבִּטְנוֹ, יֹרִשֶׁנּוּ אֵל.<BR>
<B>כ,טז</B>  רֹאשׁ-פְּתָנִים יִינָק;    תַּהַרְגֵהוּ, לְשׁוֹן אֶפְעֶה.<BR>
<B>כ,יז</B>  אַל-יֵרֶא בִפְלַגּוֹת--    נַהֲרֵי נַחֲלֵי, דְּבַשׁ וְחֶמְאָה.<BR>
<B>כ,יח</B>  מֵשִׁיב יָגָע, וְלֹא יִבְלָע;    כְּחֵיל תְּמוּרָתוֹ, וְלֹא יַעֲלֹס.<BR>
<B>כ,יט</B>  כִּי-רִצַּץ, עָזַב דַּלִּים;    בַּיִת גָּזַל, וְלֹא יִבְנֵהוּ.<BR>
<B>כ,כ</B>  כִּי, לֹא-יָדַע שָׁלֵו בְּבִטְנוֹ;    בַּחֲמוּדוֹ, לֹא יְמַלֵּט.<BR>
<B>כ,כא</B>  אֵין-שָׂרִיד לְאָכְלוֹ;    עַל-כֵּן, לֹא-יָחִיל טוּבוֹ.<BR>
<B>כ,כב</B>  בִּמְלֹאות שִׂפְקוֹ, יֵצֶר לוֹ;    כָּל-יַד עָמֵל תְּבֹאֶנּוּ.<BR>
<B>כ,כג</B>  יְהִי, לְמַלֵּא בִטְנוֹ--יְשַׁלַּח-בּוֹ, חֲרוֹן אַפּוֹ;    וְיַמְטֵר עָלֵימוֹ, בִּלְחוּמוֹ.<BR>
<B>כ,כד</B>  יִבְרַח, מִנֵּשֶׁק בַּרְזֶל;    תַּחְלְפֵהוּ, קֶשֶׁת נְחוּשָׁה.<BR>
<B>כ,כה</B>  שָׁלַף, וַיֵּצֵא מִגֵּוָה:    וּבָרָק, מִמְּרֹרָתוֹ יַהֲלֹךְ; עָלָיו אֵמִים.<BR>
<B>כ,כו</B>  כָּל-חֹשֶׁךְ,    טָמוּן לִצְפּוּנָיו:<BR>תְּאָכְלֵהוּ, אֵשׁ לֹא-נֻפָּח;    יֵרַע שָׂרִיד בְּאָהֳלוֹ.<BR>
<B>כ,כז</B>  יְגַלּוּ שָׁמַיִם עֲונוֹ;    וְאֶרֶץ, מִתְקוֹמָמָה לוֹ.<BR>
<B>כ,כח</B>  יִגֶל, יְבוּל בֵּיתוֹ;    נִגָּרוֹת, בְּיוֹם אַפּוֹ.<BR>
<B>כ,כט</B>  זֶה, חֵלֶק-אָדָם רָשָׁע--מֵאֱלֹהִים;    וְנַחֲלַת אִמְרוֹ מֵאֵל.<BR>
<B>כא,א</B>                  וַיַּעַן אִיּוֹב, וַיֹּאמַר.<BR>
<B>כא,ב</B>  שִׁמְעוּ שָׁמוֹעַ, מִלָּתִי;    וּתְהִי-זֹאת, תַּנְחוּמֹתֵיכֶם.<BR>
<B>כא,ג</B>  שָׂאוּנִי, וְאָנֹכִי אֲדַבֵּר;    וְאַחַר דַּבְּרִי תַלְעִיג.<BR>
<B>כא,ד</B>  הֶאָנֹכִי, לְאָדָם שִׂיחִי;    וְאִם-מַדּוּעַ, לֹא-תִקְצַר רוּחִי.<BR>
<B>כא,ה</B>  פְּנוּ-אֵלַי וְהָשַׁמּוּ;    וְשִׂימוּ יָד עַל-פֶּה.<BR>
<B>כא,ו</B>  וְאִם-זָכַרְתִּי וְנִבְהָלְתִּי;    וְאָחַז בְּשָׂרִי, פַּלָּצוּת.<BR>
<B>כא,ז</B>  מַדּוּעַ, רְשָׁעִים יִחְיוּ;    עָתְקוּ, גַּם-גָּבְרוּ חָיִל.<BR>
<B>כא,ח</B>  זַרְעָם נָכוֹן לִפְנֵיהֶם עִמָּם;    וְצֶאֱצָאֵיהֶם, לְעֵינֵיהֶם.<BR>
<B>כא,ט</B>  בָּתֵּיהֶם שָׁלוֹם מִפָּחַד;    וְלֹא שֵׁבֶט אֱלוֹהַּ עֲלֵיהֶם.<BR>
<B>כא,י</B>  שׁוֹרוֹ עִבַּר, וְלֹא יַגְעִל;    תְּפַלֵּט פָּרָתוֹ, וְלֹא תְשַׁכֵּל.<BR>
<B>כא,יא</B>  יְשַׁלְּחוּ כַצֹּאן, עֲוִילֵיהֶם;    וְיַלְדֵיהֶם, יְרַקֵּדוּן.<BR>
<B>כא,יב</B>  יִשְׂאוּ, כְּתֹף וְכִנּוֹר;    וְיִשְׂמְחוּ, לְקוֹל עוּגָב.<BR>
<B>כא,יג</B>  יבלו (יְכַלּוּ) בַטּוֹב יְמֵיהֶם;    וּבְרֶגַע, שְׁאוֹל יֵחָתּוּ.<BR>
<B>כא,יד</B>  וַיֹּאמְרוּ לָאֵל, סוּר מִמֶּנּוּ;    וְדַעַת דְּרָכֶיךָ, לֹא חָפָצְנוּ.<BR>
<B>כא,טו</B>  מַה-שַּׁדַּי כִּי-נַעַבְדֶנּוּ;    וּמַה-נּוֹעִיל, כִּי נִפְגַּע-בּוֹ.<BR>
<B>כא,טז</B>  הֵן לֹא בְיָדָם טוּבָם;    עֲצַת רְשָׁעִים, רָחֲקָה מֶנִּי.<BR>
<B>כא,יז</B>  כַּמָּה, נֵר-רְשָׁעִים יִדְעָךְ--    וְיָבֹא עָלֵימוֹ אֵידָם;<BR>חֲבָלִים,    יְחַלֵּק בְּאַפּוֹ.<BR>
<B>כא,יח</B>  יִהְיוּ, כְּתֶבֶן לִפְנֵי-רוּחַ;    וּכְמֹץ, גְּנָבַתּוּ סוּפָה.<BR>
<B>כא,יט</B>  אֱלוֹהַּ, יִצְפֹּן-לְבָנָיו אוֹנוֹ;    יְשַׁלֵּם אֵלָיו וְיֵדָע.<BR>
<B>כא,כ</B>  יִרְאוּ עֵינָו כִּידוֹ;    וּמֵחֲמַת שַׁדַּי יִשְׁתֶּה.<BR>
<B>כא,כא</B>  כִּי מַה-חֶפְצוֹ בְּבֵיתוֹ אַחֲרָיו;    וּמִסְפַּר חֳדָשָׁיו חֻצָּצוּ.<BR>
<B>כא,כב</B>  הַלְאֵל יְלַמֶּד-דָּעַת;    וְהוּא, רָמִים יִשְׁפּוֹט.<BR>
<B>כא,כג</B>  זֶה--יָמוּת, בְּעֶצֶם תֻּמּוֹ;    כֻּלּוֹ, שַׁלְאֲנַן וְשָׁלֵיו.<BR>
<B>כא,כד</B>  עֲטִינָיו, מָלְאוּ חָלָב;    וּמֹחַ עַצְמוֹתָיו יְשֻׁקֶּה.<BR>
<B>כא,כה</B>  וְזֶה--יָמוּת, בְּנֶפֶשׁ מָרָה;    וְלֹא-אָכַל, בַּטּוֹבָה.<BR>
<B>כא,כו</B>  יַחַד, עַל-עָפָר יִשְׁכָּבוּ;    וְרִמָּה, תְּכַסֶּה עֲלֵיהֶם.<BR>
<B>כא,כז</B>  הֵן יָדַעְתִּי, מַחְשְׁבוֹתֵיכֶם;    וּמְזִמּוֹת, עָלַי תַּחְמֹסוּ.<BR>
<B>כא,כח</B>  כִּי תֹאמְרוּ, אַיֵּה בֵית-נָדִיב;    וְאַיֵּה, אֹהֶל מִשְׁכְּנוֹת רְשָׁעִים.<BR>
<B>כא,כט</B>  הֲלֹא שְׁאֶלְתֶּם, עוֹבְרֵי דָרֶךְ;    וְאֹתֹתָם, לֹא תְנַכֵּרוּ.<BR>
<B>כא,ל</B>  כִּי לְיוֹם אֵיד, יֵחָשֶׂךְ רָע;    לְיוֹם עֲבָרוֹת יוּבָלוּ.<BR>
<B>כא,לא</B>  מִי-יַגִּיד עַל-פָּנָיו דַּרְכּוֹ;    וְהוּא-עָשָׂה, מִי יְשַׁלֶּם-לוֹ.<BR>
<B>כא,לב</B>  וְהוּא, לִקְבָרוֹת יוּבָל;    וְעַל-גָּדִישׁ יִשְׁקוֹד.<BR>
<B>כא,לג</B>  מָתְקוּ-לוֹ, רִגְבֵי-נָחַל:    וְאַחֲרָיו, כָּל-אָדָם יִמְשׁוֹךְ; וּלְפָנָיו, אֵין מִסְפָּר.<BR>
<B>כא,לד</B>  וְאֵיךְ, תְּנַחֲמוּנִי הָבֶל;    וּתְשׁוּבֹתֵיכֶם, נִשְׁאַר-מָעַל.<BR>
<B>כב,א</B>                  וַיַּעַן, אֱלִיפַז הַתֵּמָנִי; וַיֹּאמַר.<BR>
<B>כב,ב</B>  הַלְאֵל יִסְכָּן-גָּבֶר--    כִּי-יִסְכֹּן עָלֵימוֹ מַשְׂכִּיל.<BR>
<B>כב,ג</B>  הַחֵפֶץ לְשַׁדַּי, כִּי תִצְדָּק;    וְאִם-בֶּצַע, כִּי-תַתֵּם דְּרָכֶיךָ.<BR>
<B>כב,ד</B>  הֲמִיִּרְאָתְךָ יֹכִיחֶךָ;    יָבוֹא עִמְּךָ, בַּמִּשְׁפָּט.<BR>
<B>כב,ה</B>  הֲלֹא רָעָתְךָ רַבָּה;    וְאֵין-קֵץ, לַעֲונֹתֶיךָ.<BR>
<B>כב,ו</B>  כִּי-תַחְבֹּל אַחֶיךָ חִנָּם;    וּבִגְדֵי עֲרוּמִּים תַּפְשִׁיט.<BR>
<B>כב,ז</B>  לֹא-מַיִם, עָיֵף תַּשְׁקֶה;    וּמֵרָעֵב, תִּמְנַע-לָחֶם.<BR>
<B>כב,ח</B>  וְאִישׁ זְרוֹעַ, לוֹ הָאָרֶץ;    וּנְשׂוּא פָנִים, יֵשֶׁב בָּהּ.<BR>
<B>כב,ט</B>  אַלְמָנוֹת, שִׁלַּחְתָּ רֵיקָם;    וּזְרֹעוֹת יְתֹמִים יְדֻכָּא.<BR>
<B>כב,י</B>  עַל-כֵּן, סְבִיבוֹתֶיךָ פַחִים;    וִיבַהֶלְךָ, פַּחַד פִּתְאֹם.<BR>
<B>כב,יא</B>  אוֹ-חֹשֶׁךְ לֹא-תִרְאֶה;    וְשִׁפְעַת-מַיִם תְּכַסֶּךָּ.<BR>
<B>כב,יב</B>  הֲלֹא-אֱלוֹהַּ, גֹּבַהּ שָׁמָיִם;    וּרְאֵה רֹאשׁ כּוֹכָבִים כִּי-רָמּוּ.<BR>
<B>כב,יג</B>  וְאָמַרְתָּ, מַה-יָּדַע אֵל;    הַבְעַד עֲרָפֶל יִשְׁפּוֹט.<BR>
<B>כב,יד</B>  עָבִים סֵתֶר-לוֹ, וְלֹא יִרְאֶה;    וְחוּג שָׁמַיִם, יִתְהַלָּךְ.<BR>
<B>כב,טו</B>  הַאֹרַח עוֹלָם תִּשְׁמוֹר--    אֲשֶׁר דָּרְכוּ מְתֵי-אָוֶן.<BR>
<B>כב,טז</B>  אֲשֶׁר-קֻמְּטוּ וְלֹא-עֵת;    נָהָר, יוּצַק יְסוֹדָם.<BR>
<B>כב,יז</B>  הָאֹמְרִים לָאֵל, סוּר מִמֶּנּוּ;    וּמַה-יִּפְעַל שַׁדַּי לָמוֹ.<BR>
<B>כב,יח</B>  וְהוּא מִלֵּא בָתֵּיהֶם טוֹב;    וַעֲצַת רְשָׁעִים, רָחֲקָה מֶנִּי.<BR>
<B>כב,יט</B>  יִרְאוּ צַדִּיקִים וְיִשְׂמָחוּ;    וְנָקִי, יִלְעַג-לָמוֹ.<BR>
<B>כב,כ</B>  אִם-לֹא נִכְחַד קִימָנוּ;    וְיִתְרָם, אָכְלָה אֵשׁ.<BR>
<B>כב,כא</B>  הַסְכֶּן-נָא עִמּוֹ וּשְׁלָם;    בָּהֶם, תְּבוֹאַתְךָ טוֹבָה.<BR>
<B>כב,כב</B>  קַח-נָא מִפִּיו תּוֹרָה;    וְשִׂים אֲמָרָיו, בִּלְבָבֶךָ.<BR>
<B>כב,כג</B>  אִם-תָּשׁוּב עַד-שַׁדַּי, תִּבָּנֶה;    תַּרְחִיק עַוְלָה, מֵאָהֳלֶךָ.<BR>
<B>כב,כד</B>  וְשִׁית-עַל-עָפָר בָּצֶר;    וּכְצוּר נְחָלִים אוֹפִיר.<BR>
<B>כב,כה</B>  וְהָיָה שַׁדַּי בְּצָרֶיךָ;    וְכֶסֶף תּוֹעָפוֹת לָךְ.<BR>
<B>כב,כו</B>  כִּי-אָז, עַל-שַׁדַּי תִּתְעַנָּג;    וְתִשָּׂא אֶל-אֱלוֹהַּ פָּנֶיךָ.<BR>
<B>כב,כז</B>  תַּעְתִּיר אֵלָיו, וְיִשְׁמָעֶךָּ;    וּנְדָרֶיךָ תְשַׁלֵּם.<BR>
<B>כב,כח</B>  וְתִגְזַר-אֹמֶר, וְיָקָם לָךְ;    וְעַל-דְּרָכֶיךָ, נָגַהּ אוֹר.<BR>
<B>כב,כט</B>  כִּי-הִשְׁפִּילוּ, וַתֹּאמֶר גֵּוָה;    וְשַׁח עֵינַיִם יוֹשִׁעַ.<BR>
<B>כב,ל</B>  יְמַלֵּט אִי-נָקִי;    וְנִמְלַט, בְּבֹר כַּפֶּיךָ.<BR>
<B>כג,א</B>                  וַיַּעַן אִיּוֹב, וַיֹּאמַר.<BR>
<B>כג,ב</B>  גַּם-הַיּוֹם, מְרִי שִׂחִי;    יָדִי, כָּבְדָה עַל-אַנְחָתִי.<BR>
<B>כג,ג</B>  מִי-יִתֵּן יָדַעְתִּי, וְאֶמְצָאֵהוּ;    אָבוֹא, עַד-תְּכוּנָתוֹ.<BR>
<B>כג,ד</B>  אֶעֶרְכָה לְפָנָיו מִשְׁפָּט;    וּפִי, אֲמַלֵּא תוֹכָחוֹת.<BR>
<B>כג,ה</B>  אֵדְעָה, מִלִּים יַעֲנֵנִי;    וְאָבִינָה, מַה-יֹּאמַר לִי.<BR>
<B>כג,ו</B>  הַבְּרָב-כֹּחַ, יָרִיב עִמָּדִי;    לֹא אַךְ-הוּא, יָשִׂם בִּי.<BR>
<B>כג,ז</B>  שָׁם--יָשָׁר, נוֹכָח עִמּוֹ;    וַאֲפַלְּטָה לָנֶצַח, מִשֹּׁפְטִי.<BR>
<B>כג,ח</B>  הֵן קֶדֶם אֶהֱלֹךְ וְאֵינֶנּוּ;    וְאָחוֹר, וְלֹא-אָבִין לוֹ.<BR>
<B>כג,ט</B>  שְׂמֹאול בַּעֲשֹׂתוֹ, וְלֹא-אָחַז;    יַעְטֹף יָמִין, וְלֹא אֶרְאֶה.<BR>
<B>כג,י</B>  כִּי-יָדַע, דֶּרֶךְ עִמָּדִי;    בְּחָנַנִי, כַּזָּהָב אֵצֵא.<BR>
<B>כג,יא</B>  בַּאֲשֻׁרוֹ, אָחֲזָה רַגְלִי;    דַּרְכּוֹ שָׁמַרְתִּי וְלֹא-אָט.<BR>
<B>כג,יב</B>  מִצְוַת שְׂפָתָיו, וְלֹא אָמִישׁ;    מֵחֻקִּי, צָפַנְתִּי אִמְרֵי-פִיו.<BR>
<B>כג,יג</B>  וְהוּא בְאֶחָד, וּמִי יְשִׁיבֶנּוּ;    וְנַפְשׁוֹ אִוְּתָה וַיָּעַשׂ.<BR>
<B>כג,יד</B>  כִּי, יַשְׁלִים חֻקִּי;    וְכָהֵנָּה רַבּוֹת עִמּוֹ.<BR>
<B>כג,טו</B>  עַל-כֵּן, מִפָּנָיו אֶבָּהֵל;    אֶתְבּוֹנֵן, וְאֶפְחַד מִמֶּנּוּ.<BR>
<B>כג,טז</B>  וְאֵל, הֵרַךְ לִבִּי;    וְשַׁדַּי, הִבְהִילָנִי.<BR>
<B>כג,יז</B>  כִּי-לֹא נִצְמַתִּי, מִפְּנֵי-חֹשֶׁךְ;    וּמִפָּנַי, כִּסָּה-אֹפֶל.<BR>
<B>כד,א</B>  מַדּוּעַ--מִשַּׁדַּי, לֹא-נִצְפְּנוּ עִתִּים;    וְיֹדְעָו, לֹא-חָזוּ יָמָיו.<BR>
<B>כד,ב</B>  גְּבֻלוֹת יַשִּׂיגוּ;    עֵדֶר גָּזְלוּ, וַיִּרְעוּ.<BR>
<B>כד,ג</B>  חֲמוֹר יְתוֹמִים יִנְהָגוּ;    יַחְבְּלוּ, שׁוֹר אַלְמָנָה.<BR>
<B>כד,ד</B>  יַטּוּ אֶבְיֹנִים מִדָּרֶךְ;    יַחַד חֻבְּאוּ, עֲנִיֵּי-אָרֶץ.<BR>
<B>כד,ה</B>  הֵן פְּרָאִים, בַּמִּדְבָּר--    יָצְאוּ בְּפָעֳלָם, מְשַׁחֲרֵי לַטָּרֶף;<BR>עֲרָבָה לוֹ לֶחֶם,    לַנְּעָרִים.<BR>
<B>כד,ו</B>  בַּשָּׂדֶה, בְּלִילוֹ יקצירו (יִקְצוֹרוּ);    וְכֶרֶם רָשָׁע יְלַקֵּשׁוּ.<BR>
<B>כד,ז</B>  עָרוֹם יָלִינוּ, מִבְּלִי לְבוּשׁ;    וְאֵין כְּסוּת, בַּקָּרָה.<BR>
<B>כד,ח</B>  מִזֶּרֶם הָרִים יִרְטָבוּ;    וּמִבְּלִי מַחְסֶה, חִבְּקוּ-צוּר.<BR>
<B>כד,ט</B>  יִגְזְלוּ, מִשֹּׁד יָתוֹם;    וְעַל-עָנִי יַחְבֹּלוּ.<BR>
<B>כד,י</B>  עָרוֹם הִלְּכוּ, בְּלִי לְבוּשׁ;    וּרְעֵבִים, נָשְׂאוּ עֹמֶר.<BR>
<B>כד,יא</B>  בֵּין-שׁוּרֹתָם יַצְהִירוּ;    יְקָבִים דָּרְכוּ, וַיִּצְמָאוּ.<BR>
<B>כד,יב</B>  מֵעִיר מְתִים, יִנְאָקוּ--    וְנֶפֶשׁ-חֲלָלִים תְּשַׁוֵּעַ:<BR>וֶאֱלוֹהַּ,    לֹא-יָשִׂים תִּפְלָה.<BR>
<B>כד,יג</B>  הֵמָּה, הָיוּ--בְּמֹרְדֵי-אוֹר:    לֹא-הִכִּירוּ דְרָכָיו; וְלֹא יָשְׁבוּ, בִּנְתִיבֹתָיו.<BR>
<B>כד,יד</B>  לָאוֹר, יָקוּם רוֹצֵחַ--יִקְטָל-עָנִי וְאֶבְיוֹן;    וּבַלַּיְלָה, יְהִי כַגַּנָּב.<BR>
<B>כד,טו</B>  וְעֵין נֹאֵף, שָׁמְרָה נֶשֶׁף לֵאמֹר--    לֹא-תְשׁוּרֵנִי עָיִן;<BR>וְסֵתֶר פָּנִים    יָשִׂים.<BR>
<B>כד,טז</B>  חָתַר בַּחֹשֶׁךְ, בָּתִּים:    יוֹמָם חִתְּמוּ-לָמוֹ; לֹא-יָדְעוּ אוֹר.<BR>
<B>כד,יז</B>  כִּי יַחְדָּו, בֹּקֶר לָמוֹ צַלְמָוֶת;    כִּי-יַכִּיר, בַּלְהוֹת צַלְמָוֶת.<BR>
<B>כד,יח</B>  קַל-הוּא, עַל-פְּנֵי-מַיִם--    תְּקֻלַּל חֶלְקָתָם בָּאָרֶץ;<BR>לֹא-יִפְנֶה,    דֶּרֶךְ כְּרָמִים.<BR>
<B>כד,יט</B>  צִיָּה גַם-חֹם, יִגְזְלוּ מֵימֵי-שֶׁלֶג;    שְׁאוֹל חָטָאוּ.<BR>
<B>כד,כ</B>  יִשְׁכָּחֵהוּ רֶחֶם, מְתָקוֹ רִמָּה--    עוֹד לֹא-יִזָּכֵר;<BR>וַתִּשָּׁבֵר כָּעֵץ    עַוְלָה.<BR>
<B>כד,כא</B>  רֹעֶה עֲקָרָה, לֹא תֵלֵד;    וְאַלְמָנָה, לֹא יְיֵטִיב.<BR>
<B>כד,כב</B>  וּמָשַׁךְ אַבִּירִים בְּכֹחוֹ;    יָקוּם, וְלֹא-יַאֲמִין בַּחַיִּין.<BR>
<B>כד,כג</B>  יִתֶּן-לוֹ לָבֶטַח, וְיִשָּׁעֵן;    וְעֵינֵיהוּ, עַל-דַּרְכֵיהֶם.<BR>
<B>כד,כד</B>  רוֹמּוּ מְּעַט, וְאֵינֶנּוּ,    וְהֻמְּכוּ, כַּכֹּל יִקָּפְצוּן;<BR>וּכְרֹאשׁ שִׁבֹּלֶת    יִמָּלוּ.<BR>
<B>כד,כה</B>  וְאִם-לֹא אֵפוֹ, מִי יַכְזִיבֵנִי;    וְיָשֵׂם לְאַל, מִלָּתִי.<BR>
<B>כה,א</B>                  וַיַּעַן, בִּלְדַּד הַשֻּׁחִי; וַיֹּאמַר.<BR>
<B>כה,ב</B>  הַמְשֵׁל וָפַחַד עִמּוֹ;    עֹשֶׂה שָׁלוֹם, בִּמְרוֹמָיו.<BR>
<B>כה,ג</B>  הֲיֵשׁ מִסְפָּר, לִגְדוּדָיו;    וְעַל-מִי, לֹא-יָקוּם אוֹרֵהוּ.<BR>
<B>כה,ד</B>  וּמַה-יִּצְדַּק אֱנוֹשׁ עִם-אֵל;    וּמַה-יִּזְכֶּה, יְלוּד אִשָּׁה.<BR>
<B>כה,ה</B>  הֵן עַד-יָרֵחַ, וְלֹא יַאֲהִיל;    וְכוֹכָבִים, לֹא-זַכּוּ בְעֵינָיו.<BR>
<B>כה,ו</B>  אַף, כִּי-אֱנוֹשׁ רִמָּה;    וּבֶן-אָדָם, תּוֹלֵעָה.<BR>
<B>כו,א</B>                  וַיַּעַן אִיּוֹב, וַיֹּאמַר.<BR>
<B>כו,ב</B>  מֶה-עָזַרְתָּ, לְלֹא-כֹחַ;    הוֹשַׁעְתָּ, זְרוֹעַ לֹא-עֹז.<BR>
<B>כו,ג</B>  מַה-יָּעַצְתָּ, לְלֹא חָכְמָה;    וְתֻשִׁיָּה, לָרֹב הוֹדָעְתָּ.<BR>
<B>כו,ד</B>  אֶת-מִי, הִגַּדְתָּ מִלִּין;    וְנִשְׁמַת-מִי, יָצְאָה מִמֶּךָּ.<BR>
<B>כו,ה</B>  הָרְפָאִים יְחוֹלָלוּ--    מִתַּחַת מַיִם, וְשֹׁכְנֵיהֶם.<BR>
<B>כו,ו</B>  עָרוֹם שְׁאוֹל נֶגְדּוֹ;    וְאֵין כְּסוּת, לָאֲבַדּוֹן.<BR>
<B>כו,ז</B>  נֹטֶה צָפוֹן עַל-תֹּהוּ;    תֹּלֶה אֶרֶץ, עַל-בְּלִי-מָה.<BR>
<B>כו,ח</B>  צֹרֵר-מַיִם בְּעָבָיו;    וְלֹא-נִבְקַע עָנָן תַּחְתָּם.<BR>
<B>כו,ט</B>  מְאַחֵז פְּנֵי-כִסֵּה;    פַּרְשֵׁז עָלָיו עֲנָנוֹ.<BR>
<B>כו,י</B>  חֹק-חָג, עַל-פְּנֵי-מָיִם--    עַד-תַּכְלִית אוֹר עִם-חֹשֶׁךְ.<BR>
<B>כו,יא</B>  עַמּוּדֵי שָׁמַיִם יְרוֹפָפוּ;    וְיִתְמְהוּ, מִגַּעֲרָתוֹ.<BR>
<B>כו,יב</B>  בְּכֹחוֹ, רָגַע הַיָּם;    ובתובנתו (וּבִתְבוּנָתוֹ), מָחַץ רָהַב.<BR>
<B>כו,יג</B>  בְּרוּחוֹ, שָׁמַיִם שִׁפְרָה;    חֹלְלָה יָדוֹ, נָחָשׁ בָּרִחַ.<BR>
<B>כו,יד</B>  הֶן-אֵלֶּה, קְצוֹת דְּרָכָו--    וּמַה-שֵּׁמֶץ דָּבָר, נִשְׁמַע-בּוֹ;<BR>וְרַעַם גְּבוּרֹתָו,    מִי יִתְבּוֹנָן.<BR>
<B>כז,א</B>                  וַיֹּסֶף אִיּוֹב, שְׂאֵת מְשָׁלוֹ; וַיֹּאמַר.<BR>
<B>כז,ב</B>  חַי-אֵל, הֵסִיר מִשְׁפָּטִי;    וְשַׁדַּי, הֵמַר נַפְשִׁי.<BR>
<B>כז,ג</B>  כִּי-כָל-עוֹד נִשְׁמָתִי בִי;    וְרוּחַ אֱלוֹהַּ בְּאַפִּי.<BR>
<B>כז,ד</B>  אִם-תְּדַבֵּרְנָה שְׂפָתַי עַוְלָה;    וּלְשׁוֹנִי, אִם-יֶהְגֶּה רְמִיָּה.<BR>
<B>כז,ה</B>  חָלִילָה לִּי,    אִם-אַצְדִּיק אֶתְכֶם:<BR>עַד-אֶגְוָע--    לֹא-אָסִיר תֻּמָּתִי מִמֶּנִּי.<BR>
<B>כז,ו</B>  בְּצִדְקָתִי הֶחֱזַקְתִּי, וְלֹא אַרְפֶּהָ;    לֹא-יֶחֱרַף לְבָבִי, מִיָּמָי.<BR>
<B>כז,ז</B>  יְהִי כְרָשָׁע, אֹיְבִי;    וּמִתְקוֹמְמִי כְעַוָּל.<BR>
<B>כז,ח</B>  כִּי מַה-תִּקְוַת חָנֵף, כִּי יִבְצָע;    כִּי יֵשֶׁל אֱלוֹהַּ נַפְשׁוֹ.<BR>
<B>כז,ט</B>  הֲצַעֲקָתוֹ, יִשְׁמַע אֵל--    כִּי-תָבוֹא עָלָיו צָרָה.<BR>
<B>כז,י</B>  אִם-עַל-שַׁדַּי יִתְעַנָּג;    יִקְרָא אֱלוֹהַּ בְּכָל-עֵת.<BR>
<B>כז,יא</B>  אוֹרֶה אֶתְכֶם בְּיַד-אֵל;    אֲשֶׁר עִם-שַׁדַּי, לֹא אֲכַחֵד.<BR>
<B>כז,יב</B>  הֵן-אַתֶּם כֻּלְּכֶם חֲזִיתֶם;    וְלָמָּה-זֶּה, הֶבֶל תֶּהְבָּלוּ.<BR>
<B>כז,יג</B>  זֶה, חֵלֶק-אָדָם רָשָׁע עִם-אֵל;    וְנַחֲלַת עָרִיצִים, מִשַּׁדַּי יִקָּחוּ.<BR>
<B>כז,יד</B>  אִם-יִרְבּוּ בָנָיו לְמוֹ-חָרֶב;    וְצֶאֱצָאָיו, לֹא יִשְׂבְּעוּ-לָחֶם.<BR>
<B>כז,טו</B>  שְׂרִידָו, בַּמָּוֶת יִקָּבֵרוּ;    וְאַלְמְנֹתָיו, לֹא תִבְכֶּינָה.<BR>
<B>כז,טז</B>  אִם-יִצְבֹּר כֶּעָפָר כָּסֶף;    וְכַחֹמֶר, יָכִין מַלְבּוּשׁ.<BR>
<B>כז,יז</B>  יָכִין, וְצַדִּיק יִלְבָּשׁ;    וְכֶסֶף, נָקִי יַחֲלֹק.<BR>
<B>כז,יח</B>  בָּנָה כָעָשׁ בֵּיתוֹ;    וּכְסֻכָּה, עָשָׂה נֹצֵר.<BR>
<B>כז,יט</B>  עָשִׁיר יִשְׁכַּב, וְלֹא יֵאָסֵף;    עֵינָיו פָּקַח וְאֵינֶנּוּ.<BR>
<B>כז,כ</B>  תַּשִּׂיגֵהוּ כַמַּיִם, בַּלָּהוֹת;    לַיְלָה, גְּנָבַתּוּ סוּפָה.<BR>
<B>כז,כא</B>  יִשָּׂאֵהוּ קָדִים וְיֵלַךְ;    וִישָׂעֲרֵהוּ, מִמְּקֹמוֹ.<BR>
<B>כז,כב</B>  וְיַשְׁלֵךְ עָלָיו, וְלֹא יַחְמֹל;    מִיָּדוֹ, בָּרוֹחַ יִבְרָח.<BR>
<B>כז,כג</B>  יִשְׂפֹּק עָלֵימוֹ כַפֵּימוֹ;    וְיִשְׁרֹק עָלָיו, מִמְּקֹמוֹ.<BR>
<B>כח,א</B>  כִּי יֵשׁ לַכֶּסֶף מוֹצָא;    וּמָקוֹם, לַזָּהָב יָזֹקּוּ.<BR>
<B>כח,ב</B>  בַּרְזֶל, מֵעָפָר יֻקָּח;    וְאֶבֶן, יָצוּק נְחוּשָׁה.<BR>
<B>כח,ג</B>  קֵץ, שָׂם לַחֹשֶׁךְ, וּלְכָל-תַּכְלִית, הוּא חוֹקֵר:    אֶבֶן אֹפֶל וְצַלְמָוֶת.<BR>
<B>כח,ד</B>  פָּרַץ נַחַל, מֵעִם-גָּר--הַנִּשְׁכָּחִים מִנִּי-רָגֶל;    דַּלּוּ מֵאֱנוֹשׁ נָעוּ.<BR>
<B>כח,ה</B>  אֶרֶץ--מִמֶּנָּה יֵצֵא-לָחֶם;    וְתַחְתֶּיהָ, נֶהְפַּךְ כְּמוֹ-אֵשׁ.<BR>
<B>כח,ו</B>  מְקוֹם-סַפִּיר אֲבָנֶיהָ;    וְעַפְרֹת זָהָב לוֹ.<BR>
<B>כח,ז</B>  נָתִיב, לֹא-יְדָעוֹ עָיִט;    וְלֹא שְׁזָפַתּוּ, עֵין אַיָּה.<BR>
<B>כח,ח</B>  לֹא-הִדְרִיכוּהוּ בְנֵי-שָׁחַץ;    לֹא-עָדָה עָלָיו שָׁחַל.<BR>
<B>כח,ט</B>  בַּחַלָּמִישׁ, שָׁלַח יָדוֹ;    הָפַךְ מִשֹּׁרֶשׁ הָרִים.<BR>
<B>כח,י</B>  בַּצּוּרוֹת, יְאֹרִים בִּקֵּעַ;    וְכָל-יְקָר, רָאֲתָה עֵינוֹ.<BR>
<B>כח,יא</B>  מִבְּכִי, נְהָרוֹת חִבֵּשׁ;    וְתַעֲלֻמָהּ, יֹצִא אוֹר.</P>

<P><B>כח,יב</B>  וְהַחָכְמָה, מֵאַיִן תִּמָּצֵא;    וְאֵי זֶה, מְקוֹם בִּינָה.<BR>
<B>כח,יג</B>  לֹא-יָדַע אֱנוֹשׁ עֶרְכָּהּ;    וְלֹא תִמָּצֵא, בְּאֶרֶץ הַחַיִּים.<BR>
<B>כח,יד</B>  תְּהוֹם אָמַר, לֹא בִי-הִיא;    וְיָם אָמַר, אֵין עִמָּדִי.<BR>
<B>כח,טו</B>  לֹא-יֻתַּן סְגוֹר תַּחְתֶּיהָ;    וְלֹא יִשָּׁקֵל, כֶּסֶף מְחִירָהּ.<BR>
<B>כח,טז</B>  לֹא-תְסֻלֶּה, בְּכֶתֶם אוֹפִיר;    בְּשֹׁהַם יָקָר וְסַפִּיר.<BR>
<B>כח,יז</B>  לֹא-יַעַרְכֶנָּה זָהָב, וּזְכוֹכִית;    וּתְמוּרָתָהּ כְּלִי-פָז.<BR>
<B>כח,יח</B>  רָאמוֹת וְגָבִישׁ, לֹא יִזָּכֵר;    וּמֶשֶׁךְ חָכְמָה, מִפְּנִינִים.<BR>
<B>כח,יט</B>  לֹא-יַעַרְכֶנָּה, פִּטְדַת-כּוּשׁ;    בְּכֶתֶם טָהוֹר, לֹא תְסֻלֶּה.<BR>
<B>כח,כ</B>  וְהַחָכְמָה, מֵאַיִן תָּבוֹא;    וְאֵי זֶה, מְקוֹם בִּינָה.<BR>
<B>כח,כא</B>  וְנֶעֶלְמָה, מֵעֵינֵי כָל-חָי;    וּמֵעוֹף הַשָּׁמַיִם נִסְתָּרָה.<BR>
<B>כח,כב</B>  אֲבַדּוֹן וָמָוֶת, אָמְרוּ;    בְּאָזְנֵינוּ, שָׁמַעְנוּ שִׁמְעָהּ.<BR>
<B>כח,כג</B>  אֱלֹהִים, הֵבִין דַּרְכָּהּ;    וְהוּא, יָדַע אֶת-מְקוֹמָהּ.<BR>
<B>כח,כד</B>  כִּי-הוּא, לִקְצוֹת-הָאָרֶץ יַבִּיט;    תַּחַת כָּל-הַשָּׁמַיִם יִרְאֶה.<BR>
<B>כח,כה</B>  לַעֲשׂוֹת לָרוּחַ מִשְׁקָל;    וּמַיִם, תִּכֵּן בְּמִדָּה.<BR>
<B>כח,כו</B>  בַּעֲשֹׂתוֹ לַמָּטָר חֹק;    וְדֶרֶךְ, לַחֲזִיז קֹלוֹת.<BR>
<B>כח,כז</B>  אָז רָאָהּ, וַיְסַפְּרָהּ;    הֱכִינָהּ, וְגַם-חֲקָרָהּ.<BR>
<B>כח,כח</B>  וַיֹּאמֶר, לָאָדָם--הֵן יִרְאַת אֲדֹנָי, הִיא חָכְמָה;    וְסוּר מֵרָע בִּינָה.<BR>
<B>כט,א</B>                  וַיֹּסֶף אִיּוֹב, שְׂאֵת מְשָׁלוֹ; וַיֹּאמַר.<BR>
<B>כט,ב</B>  מִי-יִתְּנֵנִי כְיַרְחֵי-קֶדֶם;    כִּימֵי, אֱלוֹהַּ יִשְׁמְרֵנִי.<BR>
<B>כט,ג</B>  בְּהִלּוֹ נֵרוֹ, עֲלֵי רֹאשִׁי;    לְאוֹרוֹ, אֵלֶךְ חֹשֶׁךְ.<BR>
<B>כט,ד</B>  כַּאֲשֶׁר הָיִיתִי, בִּימֵי חָרְפִּי;    בְּסוֹד אֱלוֹהַּ, עֲלֵי אָהֳלִי.<BR>
<B>כט,ה</B>  בְּעוֹד שַׁדַּי, עִמָּדִי;    סְבִיבוֹתַי נְעָרָי.<BR>
<B>כט,ו</B>  בִּרְחֹץ הֲלִיכַי בְּחֵמָה;    וְצוּר יָצוּק עִמָּדִי, פַּלְגֵי-שָׁמֶן.<BR>
<B>כט,ז</B>  בְּצֵאתִי שַׁעַר עֲלֵי-קָרֶת;    בָּרְחוֹב, אָכִין מוֹשָׁבִי.<BR>
<B>כט,ח</B>  רָאוּנִי נְעָרִים וְנֶחְבָּאוּ;    וִישִׁישִׁים, קָמוּ עָמָדוּ.<BR>
<B>כט,ט</B>  שָׂרִים, עָצְרוּ בְמִלִּים;    וְכַף, יָשִׂימוּ לְפִיהֶם.<BR>
<B>כט,י</B>  קוֹל-נְגִידִים נֶחְבָּאוּ;    וּלְשׁוֹנָם, לְחִכָּם דָּבֵקָה.<BR>
<B>כט,יא</B>  כִּי אֹזֶן שָׁמְעָה, וַתְּאַשְּׁרֵנִי;    וְעַיִן רָאֲתָה, וַתְּעִידֵנִי.<BR>
<B>כט,יב</B>  כִּי-אֲמַלֵּט, עָנִי מְשַׁוֵּעַ;    וְיָתוֹם, וְלֹא-עֹזֵר לוֹ.<BR>
<B>כט,יג</B>  בִּרְכַּת אֹבֵד, עָלַי תָּבֹא;    וְלֵב אַלְמָנָה אַרְנִן.<BR>
<B>כט,יד</B>  צֶדֶק לָבַשְׁתִּי, וַיִּלְבָּשֵׁנִי;    כִּמְעִיל וְצָנִיף, מִשְׁפָּטִי.<BR>
<B>כט,טו</B>  עֵינַיִם הָיִיתִי, לַעִוֵּר;    וְרַגְלַיִם לַפִּסֵּחַ אָנִי.<BR>
<B>כט,טז</B>  אָב אָנֹכִי, לָאֶבְיוֹנִים;    וְרִב לֹא-יָדַעְתִּי אֶחְקְרֵהוּ.<BR>
<B>כט,יז</B>  וָאֲשַׁבְּרָה, מְתַלְּעוֹת עַוָּל;    וּמִשִּׁנָּיו, אַשְׁלִיךְ טָרֶף.<BR>
<B>כט,יח</B>  וָאֹמַר, עִם-קִנִּי אֶגְוָע;    וְכַחוֹל, אַרְבֶּה יָמִים.<BR>
<B>כט,יט</B>  שָׁרְשִׁי פָתוּחַ אֱלֵי-מָיִם;    וְטַל, יָלִין בִּקְצִירִי.<BR>
<B>כט,כ</B>  כְּבוֹדִי, חָדָשׁ עִמָּדִי;    וְקַשְׁתִּי, בְּיָדִי תַחֲלִיף.<BR>
<B>כט,כא</B>  לִי-שָׁמְעוּ וְיִחֵלּוּ;    וְיִדְּמוּ, לְמוֹ עֲצָתִי.<BR>
<B>כט,כב</B>  אַחֲרֵי דְבָרִי, לֹא יִשְׁנוּ;    וְעָלֵימוֹ, תִּטֹּף מִלָּתִי.<BR>
<B>כט,כג</B>  וְיִחֲלוּ כַמָּטָר לִי;    וּפִיהֶם, פָּעֲרוּ לְמַלְקוֹשׁ.<BR>
<B>כט,כד</B>  אֶשְׂחַק אֲלֵהֶם, לֹא יַאֲמִינוּ;    וְאוֹר פָּנַי, לֹא יַפִּילוּן.<BR>
<B>כט,כה</B>  אֶבְחַר דַּרְכָּם,    וְאֵשֵׁב רֹאשׁ:<BR>וְאֶשְׁכּוֹן, כְּמֶלֶךְ בַּגְּדוּד;    כַּאֲשֶׁר אֲבֵלִים יְנַחֵם.<BR>
<B>ל,א</B>  וְעַתָּה, שָׂחֲקוּ עָלַי--    צְעִירִים מִמֶּנִּי, לְיָמִים:<BR>אֲשֶׁר-מָאַסְתִּי אֲבוֹתָם--    לָשִׁית, עִם-כַּלְבֵי צֹאנִי.<BR>
<B>ל,ב</B>  גַּם-כֹּחַ יְדֵיהֶם, לָמָּה לִּי;    עָלֵימוֹ, אָבַד כָּלַח.<BR>
<B>ל,ג</B>  בְּחֶסֶר וּבְכָפָן, גַּלְמוּד:    הַעֹרְקִים צִיָּה--אֶמֶשׁ, שׁוֹאָה וּמְשֹׁאָה.<BR>
<B>ל,ד</B>  הַקֹּטְפִים מַלּוּחַ עֲלֵי-שִׂיחַ;    וְשֹׁרֶשׁ רְתָמִים לַחְמָם.<BR>
<B>ל,ה</B>  מִן-גֵּו יְגֹרָשׁוּ;    יָרִיעוּ עָלֵימוֹ, כַּגַּנָּב.<BR>
<B>ל,ו</B>  בַּעֲרוּץ נְחָלִים לִשְׁכֹּן;    חֹרֵי עָפָר וְכֵפִים.<BR>
<B>ל,ז</B>  בֵּין-שִׂיחִים יִנְהָקוּ;    תַּחַת חָרוּל יְסֻפָּחוּ.<BR>
<B>ל,ח</B>  בְּנֵי-נָבָל, גַּם-בְּנֵי בְלִי-שֵׁם--    נִכְּאוּ, מִן-הָאָרֶץ.<BR>
<B>ל,ט</B>  וְעַתָּה, נְגִינָתָם הָיִיתִי;    וָאֱהִי לָהֶם לְמִלָּה.<BR>
<B>ל,י</B>  תִּעֲבוּנִי, רָחֲקוּ מֶנִּי;    וּמִפָּנַי, לֹא-חָשְׂכוּ רֹק.<BR>
<B>ל,יא</B>  כִּי-יתרו (יִתְרִי) פִתַּח, וַיְעַנֵּנִי;    וְרֶסֶן, מִפָּנַי שִׁלֵּחוּ.<BR>
<B>ל,יב</B>  עַל-יָמִין, פִּרְחַח יָקוּמוּ:    רַגְלַי שִׁלֵּחוּ; וַיָּסֹלּוּ עָלַי, אָרְחוֹת אֵידָם.<BR>
<B>ל,יג</B>  נָתְסוּ, נְתִיבָתִי:    לְהַוָּתִי יֹעִילוּ; לֹא עֹזֵר לָמוֹ.<BR>
<B>ל,יד</B>  כְּפֶרֶץ רָחָב יֶאֱתָיוּ;    תַּחַת שֹׁאָה, הִתְגַּלְגָּלוּ.<BR>
<B>ל,טו</B>  הָהְפַּךְ עָלַי,    בַּלָּהוֹת:<BR>תִּרְדֹּף כָּרוּחַ, נְדִבָתִי;    וּכְעָב, עָבְרָה יְשֻׁעָתִי.<BR>
<B>ל,טז</B>  וְעַתָּה--עָלַי, תִּשְׁתַּפֵּךְ נַפְשִׁי;    יֹאחֲזוּנִי יְמֵי-עֹנִי.<BR>
<B>ל,יז</B>  לַיְלָה--עֲצָמַי, נִקַּר מֵעָלָי;    וְעֹרְקַי, לֹא יִשְׁכָּבוּן.<BR>
<B>ל,יח</B>  בְּרָב-כֹּחַ, יִתְחַפֵּשׂ לְבוּשִׁי;    כְּפִי כֻתָּנְתִּי יַאַזְרֵנִי.<BR>
<B>ל,יט</B>  הֹרָנִי לַחֹמֶר;    וָאֶתְמַשֵּׁל, כֶּעָפָר וָאֵפֶר.<BR>
<B>ל,כ</B>  אֲשַׁוַּע אֵלֶיךָ, וְלֹא תַעֲנֵנִי;    עָמַדְתִּי, וַתִּתְבֹּנֶן בִּי.<BR>
<B>ל,כא</B>  תֵּהָפֵךְ לְאַכְזָר לִי;    בְּעֹצֶם יָדְךָ תִשְׂטְמֵנִי.<BR>
<B>ל,כב</B>  תִּשָּׂאֵנִי אֶל-רוּחַ, תַּרְכִּיבֵנִי;    וּתְמֹגְגֵנִי, תשוה (תֻּשִׁיָּה).<BR>
<B>ל,כג</B>  כִּי-יָדַעְתִּי, מָוֶת תְּשִׁיבֵנִי;    וּבֵית מוֹעֵד לְכָל-חָי.<BR>
<B>ל,כד</B>  אַךְ לֹא-בְעִי, יִשְׁלַח-יָד;    אִם-בְּפִידוֹ, לָהֶן שׁוּעַ.<BR>
<B>ל,כה</B>  אִם-לֹא בָכִיתִי, לִקְשֵׁה-יוֹם;    עָגְמָה נַפְשִׁי, לָאֶבְיוֹן.<BR>
<B>ל,כו</B>  כִּי טוֹב קִוִּיתִי, וַיָּבֹא רָע;    וַאֲיַחֲלָה לְאוֹר, וַיָּבֹא אֹפֶל.<BR>
<B>ל,כז</B>  מֵעַי רֻתְּחוּ וְלֹא-דָמּוּ;    קִדְּמֻנִי יְמֵי-עֹנִי.<BR>
<B>ל,כח</B>  קֹדֵר הִלַּכְתִּי, בְּלֹא חַמָּה;    קַמְתִּי בַקָּהָל אֲשַׁוֵּעַ.<BR>
<B>ל,כט</B>  אָח, הָיִיתִי לְתַנִּים;    וְרֵעַ, לִבְנוֹת יַעֲנָה.<BR>
<B>ל,ל</B>  עוֹרִי, שָׁחַר מֵעָלָי;    וְעַצְמִי-חָרָה, מִנִּי-חֹרֶב.<BR>
<B>ל,לא</B>  וַיְהִי לְאֵבֶל, כִּנֹּרִי;    וְעֻגָבִי, לְקוֹל בֹּכִים.<BR>
<B>לא,א</B>  בְּרִית, כָּרַתִּי לְעֵינָי;    וּמָה אֶתְבּוֹנֵן, עַל-בְּתוּלָה.<BR>
<B>לא,ב</B>  וּמֶה, חֵלֶק אֱלוֹהַּ מִמָּעַל;    וְנַחֲלַת שַׁדַּי, מִמְּרֹמִים.<BR>
<B>לא,ג</B>  הֲלֹא-אֵיד לְעַוָּל;    וְנֵכֶר, לְפֹעֲלֵי אָוֶן.<BR>
<B>לא,ד</B>  הֲלֹא-הוּא, יִרְאֶה דְרָכָי;    וְכָל-צְעָדַי יִסְפּוֹר.<BR>
<B>לא,ה</B>  אִם-הָלַכְתִּי עִם-שָׁוְא;    וַתַּחַשׁ עַל-מִרְמָה רַגְלִי.<BR>
<B>לא,ו</B>  יִשְׁקְלֵנִי בְמֹאזְנֵי-צֶדֶק;    וְיֵדַע אֱלוֹהַּ, תֻּמָּתִי.<BR>
<B>לא,ז</B>  אִם תִּטֶּה אַשֻּׁרִי,    מִנִּי הַדָּרֶךְ:<BR>וְאַחַר עֵינַי, הָלַךְ לִבִּי;    וּבְכַפַּי, דָּבַק מאוּם.<BR>
<B>לא,ח</B>  אֶזְרְעָה, וְאַחֵר יֹאכֵל;    וְצֶאֱצָאַי יְשֹׁרָשׁוּ.<BR>
<B>לא,ט</B>  אִם-נִפְתָּה לִבִּי, עַל-אִשָּׁה;    וְעַל-פֶּתַח רֵעִי אָרָבְתִּי.<BR>
<B>לא,י</B>  תִּטְחַן לְאַחֵר אִשְׁתִּי;    וְעָלֶיהָ, יִכְרְעוּן אֲחֵרִין.<BR>
<B>לא,יא</B>  כִּי-הוא (הִיא) זִמָּה;    והיא (וְהוּא), עָון פְּלִילִים.<BR>
<B>לא,יב</B>  כִּי אֵשׁ הִיא, עַד-אֲבַדּוֹן תֹּאכֵל;    וּבְכָל-תְּבוּאָתִי תְשָׁרֵשׁ.<BR>
<B>לא,יג</B>  אִם-אֶמְאַס--מִשְׁפַּט עַבְדִּי, וַאֲמָתִי:    בְּרִבָם, עִמָּדִי.<BR>
<B>לא,יד</B>  וּמָה אֶעֱשֶׂה, כִּי-יָקוּם אֵל;    וְכִי-יִפְקֹד, מָה אֲשִׁיבֶנּוּ.<BR>
<B>לא,טו</B>  הֲלֹא-בַבֶּטֶן, עֹשֵׂנִי עָשָׂהוּ;    וַיְכֻנֶנּוּ, בָּרֶחֶם אֶחָד.<BR>
<B>לא,טז</B>  אִם-אֶמְנַע, מֵחֵפֶץ דַּלִּים;    וְעֵינֵי אַלְמָנָה אֲכַלֶּה.<BR>
<B>לא,יז</B>  וְאֹכַל פִּתִּי לְבַדִּי;    וְלֹא-אָכַל יָתוֹם מִמֶּנָּה.<BR>
<B>לא,יח</B>  כִּי מִנְּעוּרַי, גְּדֵלַנִי כְאָב;    וּמִבֶּטֶן אִמִּי אַנְחֶנָּה.<BR>
<B>לא,יט</B>  אִם-אֶרְאֶה אוֹבֵד, מִבְּלִי לְבוּשׁ;    וְאֵין כְּסוּת, לָאֶבְיוֹן.<BR>
<B>לא,כ</B>  אִם-לֹא בֵרְכוּנִי חֲלָצָו;    וּמִגֵּז כְּבָשַׂי, יִתְחַמָּם.<BR>
<B>לא,כא</B>  אִם-הֲנִיפוֹתִי עַל-יָתוֹם יָדִי:    כִּי-אֶרְאֶה בַשַּׁעַר, עֶזְרָתִי.<BR>
<B>לא,כב</B>  כְּתֵפִי, מִשִּׁכְמָה תִפּוֹל;    וְאֶזְרֹעִי, מִקָּנָה תִשָּׁבֵר.<BR>
<B>לא,כג</B>  כִּי פַחַד אֵלַי, אֵיד אֵל;    וּמִשְּׂאֵתוֹ, לֹא אוּכָל.<BR>
<B>לא,כד</B>  אִם-שַׂמְתִּי זָהָב כִּסְלִי;    וְלַכֶּתֶם, אָמַרְתִּי מִבְטַחִי.<BR>
<B>לא,כה</B>  אִם-אֶשְׂמַח, כִּי-רַב חֵילִי;    וְכִי-כַבִּיר, מָצְאָה יָדִי.<BR>
<B>לא,כו</B>  אִם-אֶרְאֶה אוֹר, כִּי יָהֵל;    וְיָרֵחַ, יָקָר הֹלֵךְ.<BR>
<B>לא,כז</B>  וַיִּפְתְּ בַּסֵּתֶר לִבִּי;    וַתִּשַּׁק יָדִי לְפִי.<BR>
<B>לא,כח</B>  גַּם-הוּא, עָון פְּלִילִי:    כִּי-כִחַשְׁתִּי לָאֵל מִמָּעַל.<BR>
<B>לא,כט</B>  אִם-אֶשְׂמַח, בְּפִיד מְשַׂנְאִי;    וְהִתְעֹרַרְתִּי, כִּי-מְצָאוֹ רָע.<BR>
<B>לא,ל</B>  וְלֹא-נָתַתִּי לַחֲטֹא חִכִּי--    לִשְׁאֹל בְּאָלָה נַפְשׁוֹ.<BR>
<B>לא,לא</B>  אִם-לֹא אָמְרוּ, מְתֵי אָהֳלִי;    מִי-יִתֵּן מִבְּשָׂרוֹ, לֹא נִשְׂבָּע.<BR>
<B>לא,לב</B>  בַּחוּץ, לֹא-יָלִין גֵּר;    דְּלָתַי, לָאֹרַח אֶפְתָּח.<BR>
<B>לא,לג</B>  אִם-כִּסִּיתִי כְאָדָם פְּשָׁעָי--    לִטְמוֹן בְּחֻבִּי עֲונִי.<BR>
<B>לא,לד</B>  כִּי אֶעֱרוֹץ, הָמוֹן רַבָּה--    וּבוּז-מִשְׁפָּחוֹת יְחִתֵּנִי;<BR>וָאֶדֹּם,    לֹא-אֵצֵא פָתַח.<BR>
<B>לא,לה</B>  מִי יִתֶּן-לִי, שֹׁמֵעַ לִי--    הֶן-תָּוִי, שַׁדַּי יַעֲנֵנִי;<BR>וְסֵפֶר כָּתַב,    אִישׁ רִיבִי.<BR>
<B>לא,לו</B>  אִם-לֹא עַל-שִׁכְמִי, אֶשָּׂאֶנּוּ;    אֶעֶנְדֶנּוּ עֲטָרוֹת לִי.<BR>
<B>לא,לז</B>  מִסְפַּר צְעָדַי, אַגִּידֶנּוּ;    כְּמוֹ-נָגִיד, אֲקָרְבֶנּוּ.<BR>
<B>לא,לח</B>  אִם-עָלַי, אַדְמָתִי תִזְעָק;    וְיַחַד, תְּלָמֶיהָ יִבְכָּיוּן.<BR>
<B>לא,לט</B>  אִם-כֹּחָהּ, אָכַלְתִּי בְלִי-כָסֶף;    וְנֶפֶשׁ בְּעָלֶיהָ הִפָּחְתִּי.<BR>
<B>לא,מ</B>  תַּחַת חִטָּה, יֵצֵא חוֹחַ--וְתַחַת-שְׂעֹרָה בָאְשָׁה:    תַּמּוּ, דִּבְרֵי אִיּוֹב.</P>

<P><B>לב,א</B>  וַיִּשְׁבְּתוּ, שְׁלֹשֶׁת הָאֲנָשִׁים הָאֵלֶּה--    מֵעֲנוֹת אֶת-אִיּוֹב:<BR>כִּי הוּא צַדִּיק    בְּעֵינָיו.</P>

<P><B>לב,ב</B>  וַיִּחַר אַף, אֱלִיהוּא בֶן-בַּרַכְאֵל הַבּוּזִי--    מִמִּשְׁפַּחַת-רָם:<BR>בְּאִיּוֹב, חָרָה אַפּוֹ--    עַל-צַדְּקוֹ נַפְשׁוֹ, מֵאֱלֹהִים.<BR>
<B>לב,ג</B>  וּבִשְׁלֹשֶׁת רֵעָיו,    חָרָה אַפּוֹ:<BR>עַל אֲשֶׁר לֹא-מָצְאוּ מַעֲנֶה--    וַיַּרְשִׁיעוּ, אֶת-אִיּוֹב.<BR>
<B>לב,ד</B>  וֶאֱלִיהוּ--חִכָּה אֶת-אִיּוֹב, בִּדְבָרִים:    כִּי זְקֵנִים-הֵמָּה מִמֶּנּוּ לְיָמִים.<BR>
<B>לב,ה</B>  וַיַּרְא אֱלִיהוּא--כִּי אֵין מַעֲנֶה, בְּפִי שְׁלֹשֶׁת הָאֲנָשִׁים;    וַיִּחַר אַפּוֹ.</P>

<P><B>לב,ו</B>  וַיַּעַן, אֱלִיהוּא בֶן-בַּרַכְאֵל הַבּוּזִי--    וַיֹּאמַר:<BR>צָעִיר אֲנִי לְיָמִים,    וְאַתֶּם יְשִׁישִׁים;<BR>עַל-כֵּן זָחַלְתִּי וָאִירָא,    מֵחַוּת דֵּעִי אֶתְכֶם.<BR>
<B>לב,ז</B>  אָמַרְתִּי, יָמִים יְדַבֵּרוּ;    וְרֹב שָׁנִים, יֹדִיעוּ חָכְמָה.<BR>
<B>לב,ח</B>  אָכֵן, רוּחַ-הִיא בֶאֱנוֹשׁ;    וְנִשְׁמַת שַׁדַּי תְּבִינֵם.<BR>
<B>לב,ט</B>  לֹא-רַבִּים יֶחְכָּמוּ;    וּזְקֵנִים, יָבִינוּ מִשְׁפָּט.<BR>
<B>לב,י</B>  לָכֵן אָמַרְתִּי, שִׁמְעָה-לִּי;    אֲחַוֶּה דֵעִי אַף-אָנִי.<BR>
<B>לב,יא</B>  הֵן הוֹחַלְתִּי, לְדִבְרֵיכֶם--אָזִין, עַד-תְּבוּנֹתֵיכֶם:    עַד-תַּחְקְרוּן מִלִּין.<BR>
<B>לב,יב</B>  וְעָדֵיכֶם, אֶתְבּוֹנָן:    וְהִנֵּה אֵין לְאִיּוֹב מוֹכִיחַ--עוֹנֶה אֲמָרָיו מִכֶּם.<BR>
<B>לב,יג</B>  פֶּן-תֹּאמְרוּ, מָצָאנוּ חָכְמָה;    אֵל יִדְּפֶנּוּ לֹא-אִישׁ.<BR>
<B>לב,יד</B>  וְלֹא-עָרַךְ אֵלַי מִלִּין;    וּבְאִמְרֵיכֶם, לֹא אֲשִׁיבֶנּוּ.<BR>
<B>לב,טו</B>  חַתּוּ, לֹא-עָנוּ עוֹד;    הֶעְתִּיקוּ מֵהֶם מִלִּים.<BR>
<B>לב,טז</B>  וְהוֹחַלְתִּי, כִּי-לֹא יְדַבֵּרוּ:    כִּי עָמְדוּ, לֹא-עָנוּ עוֹד.<BR>
<B>לב,יז</B>  אַעֲנֶה אַף-אֲנִי חֶלְקִי;    אֲחַוֶּה דֵעִי אַף-אָנִי.<BR>
<B>לב,יח</B>  כִּי, מָלֵתִי מִלִּים;    הֱצִיקַתְנִי, רוּחַ בִּטְנִי.<BR>
<B>לב,יט</B>  הִנֵּה-בִטְנִי--כְּיַיִן לֹא-יִפָּתֵחַ;    כְּאֹבוֹת חֲדָשִׁים, יִבָּקֵעַ.<BR>
<B>לב,כ</B>  אֲדַבְּרָה וְיִרְוַח-לִי;    אֶפְתַּח שְׂפָתַי וְאֶעֱנֶה.<BR>
<B>לב,כא</B>  אַל-נָא, אֶשָּׂא פְנֵי-אִישׁ;    וְאֶל-אָדָם, לֹא אֲכַנֶּה.<BR>
<B>לב,כב</B>  כִּי לֹא יָדַעְתִּי אֲכַנֶּה;    כִּמְעַט, יִשָּׂאֵנִי עֹשֵׂנִי.<BR>
<B>לג,א</B>  וְאוּלָם--שְׁמַע-נָא אִיּוֹב מִלָּי;    וְכָל-דְּבָרַי הַאֲזִינָה.<BR>
<B>לג,ב</B>  הִנֵּה-נָא, פָּתַחְתִּי פִי;    דִּבְּרָה לְשׁוֹנִי בְחִכִּי.<BR>
<B>לג,ג</B>  יֹשֶׁר-לִבִּי אֲמָרָי;    וְדַעַת שְׂפָתַי, בָּרוּר מִלֵּלוּ.<BR>
<B>לג,ד</B>  רוּחַ-אֵל עָשָׂתְנִי;    וְנִשְׁמַת שַׁדַּי תְּחַיֵּנִי.<BR>
<B>לג,ה</B>  אִם-תּוּכַל הֲשִׁיבֵנִי;    עֶרְכָה לְפָנַי, הִתְיַצָּבָה.<BR>
<B>לג,ו</B>  הֵן-אֲנִי כְפִיךָ לָאֵל;    מֵחֹמֶר, קֹרַצְתִּי גַם-אָנִי.<BR>
<B>לג,ז</B>  הִנֵּה אֵמָתִי, לֹא תְבַעֲתֶךָּ;    וְאַכְפִּי, עָלֶיךָ לֹא-יִכְבָּד.<BR>
<B>לג,ח</B>  אַךְ, אָמַרְתָּ בְאָזְנָי;    וְקוֹל מִלִּין אֶשְׁמָע.<BR>
<B>לג,ט</B>  זַךְ אֲנִי, בְּלִי-פָשַׁע:    <SMALL>חַ</SMALL>ף אָנֹכִי; וְלֹא עָון לִי.<BR>
<B>לג,י</B>  הֵן תְּנוּאוֹת, עָלַי יִמְצָא;    יַחְשְׁבֵנִי לְאוֹיֵב לוֹ.<BR>
<B>לג,יא</B>  יָשֵׂם בַּסַּד רַגְלָי;    יִשְׁמֹר, כָּל-אָרְחֹתָי.<BR>
<B>לג,יב</B>  הֶן-זֹאת לֹא-צָדַקְתָּ אֶעֱנֶךָּ:    כִּי-יִרְבֶּה אֱלוֹהַּ, מֵאֱנוֹשׁ.<BR>
<B>לג,יג</B>  מַדּוּעַ, אֵלָיו רִיבוֹתָ:    כִּי כָל-דְּבָרָיו, לֹא יַעֲנֶה.<BR>
<B>לג,יד</B>  כִּי-בְאַחַת יְדַבֶּר-אֵל;    וּבִשְׁתַּיִם, לֹא יְשׁוּרֶנָּה.<BR>
<B>לג,טו</B>  בַּחֲלוֹם, חֶזְיוֹן לַיְלָה--בִּנְפֹל תַּרְדֵּמָה, עַל-אֲנָשִׁים;    בִּתְנוּמוֹת, עֲלֵי מִשְׁכָּב.<BR>
<B>לג,טז</B>  אָז יִגְלֶה, אֹזֶן אֲנָשִׁים;    וּבְמֹסָרָם יַחְתֹּם.<BR>
<B>לג,יז</B>  לְהָסִיר, אָדָם מַעֲשֶׂה;    וְגֵוָה מִגֶּבֶר יְכַסֶּה.<BR>
<B>לג,יח</B>  יַחְשֹׂךְ נַפְשׁוֹ, מִנִּי-שָׁחַת;    וְחַיָּתוֹ, מֵעֲבֹר בַּשָּׁלַח.<BR>
<B>לג,יט</B>  וְהוּכַח בְּמַכְאוֹב, עַל-מִשְׁכָּבוֹ;    וריב (וְרוֹב) עֲצָמָיו אֵתָן.<BR>
<B>לג,כ</B>  וְזִהֲמַתּוּ חַיָּתוֹ לָחֶם;    וְנַפְשׁוֹ, מַאֲכַל תַּאֲוָה.<BR>
<B>לג,כא</B>  יִכֶל בְּשָׂרוֹ מֵרֹאִי;    ושפי (וְשֻׁפּוּ) עַצְמֹתָיו, לֹא רֻאּוּ.<BR>
<B>לג,כב</B>  וַתִּקְרַב לַשַּׁחַת נַפְשׁוֹ;    וְחַיָּתוֹ, לַמְמִתִים.<BR>
<B>לג,כג</B>  אִם-יֵשׁ עָלָיו, מַלְאָךְ--מֵלִיץ, אֶחָד מִנִּי-אָלֶף:    לְהַגִּיד לְאָדָם יָשְׁרוֹ.<BR>
<B>לג,כד</B>  וַיְחֻנֶּנּוּ--וַיֹּאמֶר, פְּדָעֵהוּ מֵרֶדֶת שָׁחַת;    מָצָאתִי כֹפֶר.<BR>
<B>לג,כה</B>  רֻטְפַשׁ בְּשָׂרוֹ מִנֹּעַר;    יָשׁוּב, לִימֵי עֲלוּמָיו.<BR>
<B>לג,כו</B>  יֶעְתַּר אֶל-אֱלוֹהַּ, וַיִּרְצֵהוּ,    וַיַּרְא פָּנָיו, בִּתְרוּעָה;<BR>וַיָּשֶׁב לֶאֱנוֹשׁ,    צִדְקָתוֹ.<BR>
<B>לג,כז</B>  יָשֹׁר, עַל-אֲנָשִׁים, וַיֹּאמֶר, חָטָאתִי וְיָשָׁר הֶעֱוֵיתִי;    וְלֹא-שָׁוָה לִי.<BR>
<B>לג,כח</B>  פָּדָה נפשי (נַפְשׁוֹ), מֵעֲבֹר בַּשָּׁחַת;    וחיתי (וְחַיָּתוֹ), בָּאוֹר תִּרְאֶה.<BR>
<B>לג,כט</B>  הֶן-כָּל-אֵלֶּה, יִפְעַל-אֵל--    פַּעֲמַיִם שָׁלוֹשׁ עִם-גָּבֶר.<BR>
<B>לג,ל</B>  לְהָשִׁיב נַפְשׁוֹ, מִנִּי-שָׁחַת--    לֵאוֹר, בְּאוֹר הַחַיִּים.<BR>
<B>לג,לא</B>  הַקְשֵׁב אִיּוֹב שְׁמַע-לִי;    הַחֲרֵשׁ, וְאָנֹכִי אֲדַבֵּר.<BR>
<B>לג,לב</B>  אִם-יֵשׁ-מִלִּין הֲשִׁיבֵנִי;    דַּבֵּר, כִּי-חָפַצְתִּי צַדְּקֶךָּ.<BR>
<B>לג,לג</B>  אִם-אַיִן, אַתָּה שְׁמַע-לִי;    הַחֲרֵשׁ, וַאֲאַלֶּפְךָ חָכְמָה.<BR>
<B>לד,א</B>                  וַיַּעַן אֱלִיהוּא, וַיֹּאמַר.<BR>
<B>לד,ב</B>  שִׁמְעוּ חֲכָמִים מִלָּי;    וְיֹדְעִים, הַאֲזִינוּ לִי.<BR>
<B>לד,ג</B>  כִּי-אֹזֶן, מִלִּין תִּבְחָן;    וְחֵךְ, יִטְעַם לֶאֱכֹל.<BR>
<B>לד,ד</B>  מִשְׁפָּט נִבְחֲרָה-לָּנוּ;    נֵדְעָה בֵינֵינוּ מַה-טּוֹב.<BR>
<B>לד,ה</B>  כִּי-אָמַר אִיּוֹב צָדַקְתִּי;    וְאֵל, הֵסִיר מִשְׁפָּטִי.<BR>
<B>לד,ו</B>  עַל-מִשְׁפָּטִי אֲכַזֵּב;    אָנוּשׁ חִצִּי בְלִי-פָשַׁע.<BR>
<B>לד,ז</B>  מִי-גֶבֶר כְּאִיּוֹב;    יִשְׁתֶּה-לַּעַג כַּמָּיִם.<BR>
<B>לד,ח</B>  וְאָרַח לְחֶבְרָה, עִם-פֹּעֲלֵי אָוֶן;    וְלָלֶכֶת, עִם-אַנְשֵׁי-רֶשַׁע.<BR>
<B>לד,ט</B>  כִּי-אָמַר, לֹא יִסְכָּן-גָּבֶר--    בִּרְצֹתוֹ, עִם-אֱלֹהִים.<BR>
<B>לד,י</B>  לָכֵן, אַנְשֵׁי לֵבָב--    שִׁמְעוּ-לִי:<BR>חָלִלָה לָאֵל מֵרֶשַׁע;    וְשַׁדַּי מֵעָוֶל.<BR>
<B>לד,יא</B>  כִּי פֹעַל אָדָם, יְשַׁלֶּם-לוֹ;    וּכְאֹרַח אִישׁ, יַמְצִאֶנּוּ.<BR>
<B>לד,יב</B>  אַף-אָמְנָם, אֵל לֹא-יַרְשִׁיעַ;    וְשַׁדַּי, לֹא-יְעַוֵּת מִשְׁפָּט.<BR>
<B>לד,יג</B>  מִי-פָקַד עָלָיו אָרְצָה;    וּמִי שָׂם, תֵּבֵל כֻּלָּהּ.<BR>
<B>לד,יד</B>  אִם-יָשִׂים אֵלָיו לִבּוֹ;    רוּחוֹ וְנִשְׁמָתוֹ, אֵלָיו יֶאֱסֹף.<BR>
<B>לד,טו</B>  יִגְוַע כָּל-בָּשָׂר יָחַד;    וְאָדָם, עַל-עָפָר יָשׁוּב.<BR>
<B>לד,טז</B>  וְאִם-בִּינָה, שִׁמְעָה-זֹּאת;    הַאֲזִינָה, לְקוֹל מִלָּי.<BR>
<B>לד,יז</B>  הַאַף שׂוֹנֵא מִשְׁפָּט יַחֲבוֹשׁ;    וְאִם-צַדִּיק כַּבִּיר תַּרְשִׁיעַ.<BR>
<B>לד,יח</B>  הַאֲמֹר לְמֶלֶךְ בְּלִיָּעַל--    רָשָׁע, אֶל-נְדִיבִים.<BR>
<B>לד,יט</B>  אֲשֶׁר לֹא-נָשָׂא, פְּנֵי שָׂרִים,    וְלֹא נִכַּר-שׁוֹעַ, לִפְנֵי-דָל:<BR>כִּי-מַעֲשֵׂה יָדָיו    כֻּלָּם.<BR>
<B>לד,כ</B>  רֶגַע, יָמֻתוּ--    וַחֲצוֹת לָיְלָה:<BR>יְגֹעֲשׁוּ עָם וְיַעֲבֹרוּ;    וְיָסִירוּ אַבִּיר, לֹא בְיָד.<BR>
<B>לד,כא</B>  כִּי-עֵינָיו, עַל-דַּרְכֵי-אִישׁ;    וְכָל-צְעָדָיו יִרְאֶה.<BR>
<B>לד,כב</B>  אֵין-חֹשֶׁךְ, וְאֵין צַלְמָוֶת--    לְהִסָּתֶר שָׁם, פֹּעֲלֵי אָוֶן.<BR>
<B>לד,כג</B>  כִּי לֹא עַל-אִישׁ, יָשִׂים עוֹד--    לַהֲלֹךְ אֶל-אֵל, בַּמִּשְׁפָּט.<BR>
<B>לד,כד</B>  יָרֹעַ כַּבִּירִים לֹא-חֵקֶר;    וַיַּעֲמֵד אֲחֵרִים תַּחְתָּם.<BR>
<B>לד,כה</B>  לָכֵן--יַכִּיר, מַעְבָּדֵיהֶם;    וְהָפַךְ לַיְלָה, וְיִדַּכָּאוּ.<BR>
<B>לד,כו</B>  תַּחַת-רְשָׁעִים סְפָקָם--    בִּמְקוֹם רֹאִים.<BR>
<B>לד,כז</B>  אֲשֶׁר עַל-כֵּן, סָרוּ מֵאַחֲרָיו;    וְכָל-דְּרָכָיו, לֹא הִשְׂכִּילוּ.<BR>
<B>לד,כח</B>  לְהָבִיא עָלָיו, צַעֲקַת-דָּל;    וְצַעֲקַת עֲנִיִּים יִשְׁמָע.<BR>
<B>לד,כט</B>  וְהוּא יַשְׁקִט, וּמִי יַרְשִׁעַ--    וְיַסְתֵּר פָּנִים, וּמִי יְשׁוּרֶנּוּ;<BR>וְעַל-גּוֹי וְעַל-אָדָם    יָחַד.<BR>
<B>לד,ל</B>  מִמְּלֹךְ, אָדָם חָנֵף--    מִמֹּקְשֵׁי עָם.<BR>
<B>לד,לא</B>  כִּי-אֶל-אֵל, הֶאָמַר נָשָׂאתִי--    לֹא אֶחְבֹּל.<BR>
<B>לד,לב</B>  בִּלְעֲדֵי אֶחֱזֶה, אַתָּה הֹרֵנִי;    אִם-עָוֶל פָּעַלְתִּי, לֹא אֹסִיף.<BR>
<B>לד,לג</B>  הֲמֵעִמְּךָ יְשַׁלְּמֶנָּה, כִּי-מָאַסְתָּ--כִּי-אַתָּה תִבְחַר וְלֹא-אָנִי;    וּמַה-יָּדַעְתָּ דַבֵּר.<BR>
<B>לד,לד</B>  אַנְשֵׁי לֵבָב, יֹאמְרוּ לִי;    וְגֶבֶר חָכָם, שֹׁמֵעַ לִי.<BR>
<B>לד,לה</B>  אִיּוֹב, לֹא-בְדַעַת יְדַבֵּר;    וּדְבָרָיו, לֹא בְהַשְׂכֵּיל.<BR>
<B>לד,לו</B>  אָבִי--יִבָּחֵן אִיּוֹב עַד-נֶצַח:    עַל-תְּשֻׁבֹת, בְּאַנְשֵׁי-אָוֶן.<BR>
<B>לד,לז</B>  כִּי יֹסִיף עַל-חַטָּאתוֹ פֶשַׁע, בֵּינֵינוּ יִשְׂפּוֹק;    וְיֶרֶב אֲמָרָיו לָאֵל.<BR>
<B>לה,א</B>                  וַיַּעַן אֱלִיהוּ, וַיֹּאמַר.<BR>
<B>לה,ב</B>  הֲזֹאת, חָשַׁבְתָּ לְמִשְׁפָּט;    אָמַרְתָּ, צִדְקִי מֵאֵל.<BR>
<B>לה,ג</B>  כִּי-תֹאמַר, מַה-יִּסְכָּן-לָךְ;    מָה-אֹעִיל, מֵחַטָּאתִי.<BR>
<B>לה,ד</B>  אֲנִי, אֲשִׁיבְךָ מִלִּין--    וְאֶת-רֵעֶיךָ עִמָּךְ.<BR>
<B>לה,ה</B>  הַבֵּט שָׁמַיִם וּרְאֵה;    וְשׁוּר שְׁחָקִים, גָּבְהוּ מִמֶּךָּ.<BR>
<B>לה,ו</B>  אִם-חָטָאתָ, מַה-תִּפְעָל-בּוֹ;    וְרַבּוּ פְשָׁעֶיךָ, מַה-תַּעֲשֶׂה-לּוֹ.<BR>
<B>לה,ז</B>  אִם-צָדַקְתָּ, מַה-תִּתֶּן-לוֹ;    אוֹ מַה-מִּיָּדְךָ יִקָּח.<BR>
<B>לה,ח</B>  לְאִישׁ-כָּמוֹךָ רִשְׁעֶךָ;    וּלְבֶן-אָדָם, צִדְקָתֶךָ.<BR>
<B>לה,ט</B>  מֵרֹב, עֲשׁוּקִים יַזְעִיקוּ;    יְשַׁוְּעוּ מִזְּרוֹעַ רַבִּים.<BR>
<B>לה,י</B>  וְלֹא-אָמַר--אַיֵּה, אֱלוֹהַּ עֹשָׂי:    נֹתֵן זְמִרוֹת בַּלָּיְלָה.<BR>
<B>לה,יא</B>  מַלְּפֵנוּ, מִבַּהֲמוֹת אָרֶץ;    וּמֵעוֹף הַשָּׁמַיִם יְחַכְּמֵנוּ.<BR>
<B>לה,יב</B>  שָׁם יִצְעֲקוּ, וְלֹא יַעֲנֶה--    מִפְּנֵי, גְּאוֹן רָעִים.<BR>
<B>לה,יג</B>  אַךְ-שָׁוְא, לֹא-יִשְׁמַע אֵל;    וְשַׁדַּי, לֹא יְשׁוּרֶנָּה.<BR>
<B>לה,יד</B>  אַף כִּי-תֹאמַר, לֹא תְשׁוּרֶנּוּ;    דִּין לְפָנָיו, וּתְחוֹלֵל לוֹ.<BR>
<B>לה,טו</B>  וְעַתָּה--כִּי-אַיִן, פָּקַד אַפּוֹ;    וְלֹא-יָדַע בַּפַּשׁ מְאֹד.<BR>
<B>לה,טז</B>  וְאִיּוֹב, הֶבֶל יִפְצֶה-פִּיהוּ;    בִּבְלִי-דַעַת, מִלִּין יַכְבִּר.<BR>
<B>לו,א</B>                  וַיֹּסֶף אֱלִיהוּא, וַיֹּאמַר.<BR>
<B>לו,ב</B>  כַּתַּר-לִי זְעֵיר, וַאֲחַוֶּךָּ:    כִּי עוֹד לֶאֱלוֹהַּ מִלִּים.<BR>
<B>לו,ג</B>  אֶשָּׂא דֵעִי, לְמֵרָחוֹק;    וּלְפֹעֲלִי, אֶתֵּן-צֶדֶק.<BR>
<B>לו,ד</B>  כִּי-אָמְנָם, לֹא-שֶׁקֶר מִלָּי;    תְּמִים דֵּעוֹת עִמָּךְ.<BR>
<B>לו,ה</B>  הֶן-אֵל כַּבִּיר, וְלֹא יִמְאָס:    כַּבִּיר, כֹּחַ לֵב.<BR>
<B>לו,ו</B>  לֹא-יְחַיֶּה רָשָׁע;    וּמִשְׁפַּט עֲנִיִּים יִתֵּן.<BR>
<B>לו,ז</B>  לֹא-יִגְרַע מִצַּדִּיק,    עֵינָיו:<BR>וְאֶת-מְלָכִים לַכִּסֵּא;    וַיֹּשִׁיבֵם לָנֶצַח, וַיִּגְבָּהוּ.<BR>
<B>לו,ח</B>  וְאִם-אֲסוּרִים בַּזִּקִּים;    יִלָּכְדוּן, בְּחַבְלֵי-עֹנִי.<BR>
<B>לו,ט</B>  וַיַּגֵּד לָהֶם פָּעֳלָם;    וּפִשְׁעֵיהֶם, כִּי יִתְגַּבָּרוּ.<BR>
<B>לו,י</B>  וַיִּגֶל אָזְנָם, לַמּוּסָר;    וַיֹּאמֶר, כִּי-יְשׁוּבוּן מֵאָוֶן.<BR>
<B>לו,יא</B>  אִם-יִשְׁמְעוּ, וְיַעֲבֹדוּ:    יְכַלּוּ יְמֵיהֶם בַּטּוֹב; וּשְׁנֵיהֶם, בַּנְּעִימִים.<BR>
<B>לו,יב</B>  וְאִם-לֹא יִשְׁמְעוּ, בְּשֶׁלַח יַעֲבֹרוּ;    וְיִגְוְעוּ, בִּבְלִי-דָעַת.<BR>
<B>לו,יג</B>  וְחַנְפֵי-לֵב, יָשִׂימוּ אָף;    לֹא יְשַׁוְּעוּ, כִּי אֲסָרָם.<BR>
<B>לו,יד</B>  תָּמֹת בַּנֹּעַר נַפְשָׁם;    וְחַיָּתָם, בַּקְּדֵשִׁים.<BR>
<B>לו,טו</B>  יְחַלֵּץ עָנִי בְעָנְיוֹ;    וְיִגֶל בַּלַּחַץ אָזְנָם.<BR>
<B>לו,טז</B>  וְאַף הֲסִיתְךָ, מִפִּי-צָר--    רַחַב, לֹא-מוּצָק תַּחְתֶּיהָ;<BR>וְנַחַת שֻׁלְחָנְךָ,    מָלֵא דָשֶׁן.<BR>
<B>לו,יז</B>  וְדִין-רָשָׁע מָלֵאתָ;    דִּין וּמִשְׁפָּט יִתְמֹכוּ.<BR>
<B>לו,יח</B>  כִּי-חֵמָה, פֶּן-יְסִיתְךָ בְסָפֶק;    וְרָב-כֹּפֶר, אַל-יַטֶּךָּ.<BR>
<B>לו,יט</B>  הֲיַעֲרֹךְ שׁוּעֲךָ, לֹא בְצָר;    וְכֹל, מַאֲמַצֵּי-כֹחַ.<BR>
<B>לו,כ</B>  אַל-תִּשְׁאַף הַלָּיְלָה--    לַעֲלוֹת עַמִּים תַּחְתָּם.<BR>
<B>לו,כא</B>  הִשָּׁמֶר, אַל-תֵּפֶן אֶל-אָוֶן:    כִּי-עַל-זֶה, בָּחַרְתָּ מֵעֹנִי.<BR>
<B>לו,כב</B>  הֶן-אֵל, יַשְׂגִּיב בְּכֹחוֹ;    מִי כָמֹהוּ מוֹרֶה.<BR>
<B>לו,כג</B>  מִי-פָקַד עָלָיו דַּרְכּוֹ;    וּמִי-אָמַר, פָּעַלְתָּ עַוְלָה.<BR>
<B>לו,כד</B>  זְכֹר, כִּי-תַשְׂגִּיא פָעֳלוֹ--    אֲשֶׁר שֹׁרְרוּ אֲנָשִׁים.<BR>
<B>לו,כה</B>  כָּל-אָדָם חָזוּ-בוֹ;    אֱנוֹשׁ, יַבִּיט מֵרָחוֹק.<BR>
<B>לו,כו</B>  הֶן-אֵל שַׂגִּיא, וְלֹא נֵדָע;    מִסְפַּר שָׁנָיו וְלֹא-חֵקֶר.<BR>
<B>לו,כז</B>  כִּי, יְגָרַע נִטְפֵי-מָיִם;    יָזֹקּוּ מָטָר לְאֵדוֹ.<BR>
<B>לו,כח</B>  אֲשֶׁר-יִזְּלוּ שְׁחָקִים;    יִרְעֲפוּ, עֲלֵי אָדָם רָב.<BR>
<B>לו,כט</B>  אַף אִם-יָבִין, מִפְרְשֵׂי-עָב;    תְּשֻׁאוֹת, סֻכָּתוֹ.<BR>
<B>לו,ל</B>  הֵן-פָּרַשׂ עָלָיו אוֹרוֹ;    וְשָׁרְשֵׁי הַיָּם כִּסָּה.<BR>
<B>לו,לא</B>  כִּי-בָם, יָדִין עַמִּים;    יִתֶּן-אֹכֶל לְמַכְבִּיר.<BR>
<B>לו,לב</B>  עַל-כַּפַּיִם כִּסָּה-אוֹר;    וַיְצַו עָלֶיהָ בְמַפְגִּיעַ.<BR>
<B>לו,לג</B>  יַגִּיד עָלָיו רֵעוֹ;    מִקְנֶה, אַף עַל-עוֹלֶה.<BR>
<B>לז,א</B>  אַף-לְזֹאת, יֶחֱרַד לִבִּי;    וְיִתַּר, מִמְּקוֹמוֹ.<BR>
<B>לז,ב</B>  שִׁמְעוּ שָׁמוֹעַ בְּרֹגֶז קֹלוֹ;    וְהֶגֶה, מִפִּיו יֵצֵא.<BR>
<B>לז,ג</B>  תַּחַת-כָּל-הַשָּׁמַיִם יִשְׁרֵהוּ;    וְאוֹרוֹ, עַל-כַּנְפוֹת הָאָרֶץ.<BR>
<B>לז,ד</B>  אַחֲרָיו, יִשְׁאַג-קוֹל--    יַרְעֵם, בְּקוֹל גְּאוֹנוֹ;<BR>וְלֹא יְעַקְּבֵם,    כִּי-יִשָּׁמַע קוֹלוֹ.<BR>
<B>לז,ה</B>  יַרְעֵם אֵל בְּקוֹלוֹ, נִפְלָאוֹת;    עֹשֶׂה גְדֹלוֹת, וְלֹא נֵדָע.<BR>
<B>לז,ו</B>  כִּי לַשֶּׁלֶג, יֹאמַר--    הֱוֵא-אָרֶץ:<BR>וְגֶשֶׁם מָטָר;    וְגֶשֶׁם, מִטְרוֹת עֻזּוֹ.<BR>
<B>לז,ז</B>  בְּיַד-כָּל-אָדָם יַחְתּוֹם--    לָדַעַת, כָּל-אַנְשֵׁי מַעֲשֵׂהוּ.<BR>
<B>לז,ח</B>  וַתָּבוֹא חַיָּה בְמוֹ-אָרֶב;    וּבִמְעוֹנֹתֶיהָ תִשְׁכֹּן.<BR>
<B>לז,ט</B>  מִן-הַחֶדֶר, תָּבוֹא סוּפָה;    וּמִמְּזָרִים קָרָה.<BR>
<B>לז,י</B>  מִנִּשְׁמַת-אֵל יִתֶּן-קָרַח;    וְרֹחַב מַיִם בְּמוּצָק.<BR>
<B>לז,יא</B>  אַף-בְּרִי, יַטְרִיחַ עָב;    יָפִיץ, עֲנַן אוֹרוֹ.<BR>
<B>לז,יב</B>  וְהוּא מְסִבּוֹת, מִתְהַפֵּךְ בְּתַחְבּוּלֹתָו    לְפָעֳלָם:<BR>כֹּל אֲשֶׁר יְצַוֵּם,    עַל-פְּנֵי תֵבֵל אָרְצָה.<BR>
<B>לז,יג</B>  אִם-לְשֵׁבֶט אִם-לְאַרְצוֹ--    אִם-לְחֶסֶד, יַמְצִאֵהוּ.<BR>
<B>לז,יד</B>  הַאֲזִינָה זֹּאת אִיּוֹב;    עֲמֹד, וְהִתְבּוֹנֵן נִפְלְאוֹת אֵל.<BR>
<B>לז,טו</B>  הֲתֵדַע, בְּשׂוּם-אֱלוֹהַּ עֲלֵיהֶם;    וְהֹפִיעַ, אוֹר עֲנָנוֹ.<BR>
<B>לז,טז</B>  הֲתֵדַע, עַל-מִפְלְשֵׂי-עָב;    מִפְלְאוֹת, תְּמִים דֵּעִים.<BR>
<B>לז,יז</B>  אֲשֶׁר-בְּגָדֶיךָ חַמִּים--    בְּהַשְׁקִט אֶרֶץ, מִדָּרוֹם.<BR>
<B>לז,יח</B>  תַּרְקִיעַ עִמּוֹ, לִשְׁחָקִים;    חֲזָקִים, כִּרְאִי מוּצָק.<BR>
<B>לז,יט</B>  הוֹדִיעֵנוּ, מַה-נֹּאמַר לוֹ;    לֹא-נַעֲרֹךְ, מִפְּנֵי-חֹשֶׁךְ.<BR>
<B>לז,כ</B>  הַיְסֻפַּר-לוֹ, כִּי אֲדַבֵּר;    אִם-אָמַר אִישׁ, כִּי יְבֻלָּע.<BR>
<B>לז,כא</B>  וְעַתָּה, לֹא רָאוּ אוֹר--    בָּהִיר הוּא, בַּשְּׁחָקִים;<BR>וְרוּחַ עָבְרָה,    וַתְּטַהֲרֵם.<BR>
<B>לז,כב</B>  מִצָּפוֹן, זָהָב יֶאֱתֶה;    עַל-אֱלוֹהַּ, נוֹרָא הוֹד.<BR>
<B>לז,כג</B>  שַׁדַּי לֹא-מְצָאנֻהוּ, שַׂגִּיא-כֹחַ;    וּמִשְׁפָּט וְרֹב-צְדָקָה, לֹא יְעַנֶּה.<BR>
<B>לז,כד</B>  לָכֵן, יְרֵאוּהוּ אֲנָשִׁים;    לֹא-יִרְאֶה, כָּל-חַכְמֵי-לֵב.</P>

<P><B>לח,א</B>  וַיַּעַן-יְהוָה אֶת-אִיּוֹב, מנהסערה (מִן הַסְּעָרָה);    וַיֹּאמַר.<BR>
<B>לח,ב</B>  מִי זֶה, מַחְשִׁיךְ עֵצָה בְמִלִּין--    בְּלִי-דָעַת.<BR>
<B>לח,ג</B>  אֱזָר-נָא כְגֶבֶר חֲלָצֶיךָ;    וְאֶשְׁאָלְךָ, וְהוֹדִיעֵנִי.<BR>
<B>לח,ד</B>  אֵיפֹה הָיִיתָ, בְּיָסְדִי-אָרֶץ;    הַגֵּד, אִם-יָדַעְתָּ בִינָה.<BR>
<B>לח,ה</B>  מִי-שָׂם מְמַדֶּיהָ, כִּי תֵדָע;    אוֹ מִי-נָטָה עָלֶיהָ קָּו.<BR>
<B>לח,ו</B>  עַל-מָה, אֲדָנֶיהָ הָטְבָּעוּ;    אוֹ מִי-יָרָה, אֶבֶן פִּנָּתָהּ.<BR>
<B>לח,ז</B>  בְּרָן-יַחַד, כּוֹכְבֵי בֹקֶר;    וַיָּרִיעוּ, כָּל-בְּנֵי אֱלֹהִים.<BR>
<B>לח,ח</B>  וַיָּסֶךְ בִּדְלָתַיִם יָם;    בְּגִיחוֹ, מֵרֶחֶם יֵצֵא.<BR>
<B>לח,ט</B>  בְּשׂוּמִי עָנָן לְבֻשׁוֹ;    וַעֲרָפֶל, חֲתֻלָּתוֹ.<BR>
<B>לח,י</B>  וָאֶשְׁבֹּר עָלָיו חֻקִּי;    וָאָשִׂים, בְּרִיחַ וּדְלָתָיִם.<BR>
<B>לח,יא</B>  וָאֹמַר--עַד-פֹּה תָבוֹא, וְלֹא תֹסִיף;    וּפֹא-יָשִׁית, בִּגְאוֹן גַּלֶּיךָ.<BR>
<B>לח,יב</B>  הֲמִיָּמֶיךָ, צִוִּיתָ בֹּקֶר;    ידעתה שחר (יִדַּעְתָּ הַשַּׁחַר) מְקֹמוֹ.<BR>
<B>לח,יג</B>  לֶאֱחֹז, בְּכַנְפוֹת הָאָרֶץ;    וְיִנָּעֲרוּ רְשָׁ<SUP>עִ</SUP>ים מִמֶּנָּה.<BR>
<B>לח,יד</B>  תִּתְהַפֵּךְ, כְּחֹמֶר חוֹתָם;    וְיִתְיַצְּבוּ, כְּמוֹ לְבוּשׁ.<BR>
<B>לח,טו</B>  וְיִמָּנַע מֵרְשָׁ<SUP>עִ</SUP>ים אוֹרָם;    וּזְרוֹעַ רָמָה, תִּשָּׁבֵר.<BR>
<B>לח,טז</B>  הֲבָאתָ, עַד-נִבְכֵי-יָם;    וּבְחֵקֶר תְּהוֹם, הִתְהַלָּכְתָּ.<BR>
<B>לח,יז</B>  הֲנִגְלוּ לְךָ, שַׁעֲרֵי-מָוֶת;    וְשַׁעֲרֵי צַלְמָוֶת תִּרְאֶה.<BR>
<B>לח,יח</B>  הִתְבֹּנַנְתָּ, עַד-רַחֲבֵי-אָרֶץ;    הַגֵּד, אִם-יָדַעְתָּ כֻלָּהּ.<BR>
<B>לח,יט</B>  אֵי-זֶה הַדֶּרֶךְ, יִשְׁכָּן-אוֹר;    וְחֹשֶׁךְ, אֵי-זֶה מְקֹמוֹ.<BR>
<B>לח,כ</B>  כִּי תִקָּחֶנּוּ אֶל-גְּבוּלוֹ;    וְכִי-תָבִין, נְתִיבוֹת בֵּיתוֹ.<BR>
<B>לח,כא</B>  יָדַעְתָּ, כִּי-אָז תִּוָּלֵד;    וּמִסְפַּר יָמֶיךָ רַבִּים.<BR>
<B>לח,כב</B>  הֲבָאתָ, אֶל-אֹצְרוֹת שָׁלֶג;    וְאוֹצְרוֹת בָּרָד תִּרְאֶה.<BR>
<B>לח,כג</B>  אֲשֶׁר-חָשַׂכְתִּי לְעֶת-צָר;    לְיוֹם קְרָב, וּמִלְחָמָה.<BR>
<B>לח,כד</B>  אֵי-זֶה הַדֶּרֶךְ, יֵחָלֶק אוֹר;    יָפֵץ קָדִים עֲלֵי-אָרֶץ.<BR>
<B>לח,כה</B>  מִי-פִלַּג לַשֶּׁטֶף תְּעָלָה;    וְדֶרֶךְ, לַחֲזִיז קֹלוֹת.<BR>
<B>לח,כו</B>  לְהַמְטִיר, עַל-אֶרֶץ לֹא-אִישׁ--    מִדְבָּר, לֹא-אָדָם בּוֹ.<BR>
<B>לח,כז</B>  לְהַשְׂבִּיעַ שֹׁאָה, וּמְשֹׁאָה;    וּלְהַצְמִיחַ, מֹצָא דֶשֶׁא.<BR>
<B>לח,כח</B>  הֲיֵשׁ-לַמָּטָר אָב;    אוֹ מִי-הוֹלִיד, אֶגְלֵי-טָל.<BR>
<B>לח,כט</B>  מִבֶּטֶן מִי, יָצָא הַקָּרַח;    וּכְפֹר שָׁמַיִם, מִי יְלָדוֹ.<BR>
<B>לח,ל</B>  כָּאֶבֶן, מַיִם יִתְחַבָּאוּ;    וּפְנֵי תְהוֹם, יִתְלַכָּדוּ.<BR>
<B>לח,לא</B>  הַתְקַשֵּׁר, מַעֲדַנּוֹת כִּימָה;    אוֹ-מֹשְׁכוֹת כְּסִיל תְּפַתֵּחַ.<BR>
<B>לח,לב</B>  הֲתֹצִיא מַזָּרוֹת בְּעִתּוֹ;    וְעַיִשׁ, עַל-בָּנֶיהָ תַנְחֵם.<BR>
<B>לח,לג</B>  הֲיָדַעְתָּ, חֻקּוֹת שָׁמָיִם;    אִם-תָּשִׂים מִשְׁטָרוֹ בָאָרֶץ.<BR>
<B>לח,לד</B>  הֲתָרִים לָעָב קוֹלֶךָ;    וְשִׁפְעַת-מַיִם תְּכַסֶּךָּ.<BR>
<B>לח,לה</B>  הַתְשַׁלַּח בְּרָקִים וְיֵלֵכוּ;    וְיֹאמְרוּ לְךָ הִנֵּנוּ.<BR>
<B>לח,לו</B>  מִי-שָׁת, בַּטֻּחוֹת חָכְמָה;    אוֹ מִי-נָתַן לַשֶּׂכְוִי בִינָה.<BR>
<B>לח,לז</B>  מִי-יְסַפֵּר שְׁחָקִים בְּחָכְמָה;    וְנִבְלֵי שָׁמַיִם, מִי יַשְׁכִּיב.<BR>
<B>לח,לח</B>  בְּצֶקֶת עָפָר, לַמּוּצָק;    וּרְגָבִים יְדֻבָּקוּ.<BR>
<B>לח,לט</B>  הֲתָצוּד לְלָבִיא טָרֶף;    וְחַיַּת כְּפִירִים תְּמַלֵּא.<BR>
<B>לח,מ</B>  כִּי-יָשֹׁחוּ בַמְּעוֹנוֹת;    יֵשְׁבוּ בַסֻּכָּה לְמוֹ-אָרֶב.<BR>
<B>לח,מא</B>  מִי יָכִין לָעֹרֵב,    צֵידוֹ:<BR>כִּי-יְלָדָו, אֶל-אֵל יְשַׁוֵּעוּ;    יִתְעוּ, לִבְלִי-אֹכֶל.<BR>
<B>לט,א</B>  הֲיָדַעְתָּ--עֵת, לֶדֶת יַעֲלֵי-סָלַע;    חֹלֵל אַיָּלוֹת תִּשְׁמֹר.<BR>
<B>לט,ב</B>  תִּסְפֹּר יְרָחִים תְּמַלֶּאנָה;    וְיָדַעְתָּ, עֵת לִדְתָּנָה.<BR>
<B>לט,ג</B>  תִּכְרַעְנָה, יַלְדֵיהֶן תְּפַלַּחְנָה;    חֶבְלֵיהֶם תְּשַׁלַּחְנָה.<BR>
<B>לט,ד</B>  יַחְלְמוּ בְנֵיהֶם, יִרְבּוּ בַבָּר;    יָצְאוּ, וְלֹא-שָׁבוּ לָמוֹ.<BR>
<B>לט,ה</B>  מִי-שִׁלַּח פֶּרֶא חָפְשִׁי;    וּמֹסְרוֹת עָרוֹד, מִי פִתֵּחַ.<BR>
<B>לט,ו</B>  אֲשֶׁר-שַׂמְתִּי עֲרָבָה בֵיתוֹ;    וּמִשְׁכְּנוֹתָיו מְלֵחָה.<BR>
<B>לט,ז</B>  יִשְׂחַק, לַהֲמוֹן קִרְיָה;    תְּשֻׁאוֹת נֹגֵשׂ, לֹא יִשְׁמָע.<BR>
<B>לט,ח</B>  יְתוּר הָרִים מִרְעֵהוּ;    וְאַחַר כָּל-יָרוֹק יִדְרוֹשׁ.<BR>
<B>לט,ט</B>  הֲיֹאבֶה רֵּים עָבְדֶךָ;    אִם-יָלִין, עַל-אֲבוּסֶךָ.<BR>
<B>לט,י</B>  הֲתִקְשָׁר-רֵים, בְּתֶלֶם עֲבֹתוֹ;    אִם-יְשַׂדֵּד עֲמָקִים אַחֲרֶיךָ.<BR>
<B>לט,יא</B>  הֲתִבְטַח-בּוֹ, כִּי-רַב כֹּחוֹ;    וְתַעֲזֹב אֵלָיו יְגִיעֶךָ.<BR>
<B>לט,יב</B>  הֲתַאֲמִין בּוֹ, כִּי-ישוב (יָשִׁיב) זַרְעֶךָ;    וְגָרְנְךָ יֶאֱסֹף.<BR>
<B>לט,יג</B>  כְּנַף-רְנָנִים נֶעֱלָסָה;    אִם-אֶבְרָה, חֲסִידָה וְנֹצָה.<BR>
<B>לט,יד</B>  כִּי-תַעֲזֹב לָאָרֶץ בֵּצֶיהָ;    וְעַל-עָפָר תְּחַמֵּם.<BR>
<B>לט,טו</B>  וַתִּשְׁכַּח, כִּי-רֶגֶל תְּזוּרֶהָ;    וְחַיַּת הַשָּׂדֶה תְדוּשֶׁהָ.<BR>
<B>לט,טז</B>  הִקְשִׁיחַ בָּנֶיהָ לְּלֹא-לָהּ;    לְרִיק יְגִיעָהּ בְּלִי-פָחַד.<BR>
<B>לט,יז</B>  כִּי-הִשָּׁהּ אֱלוֹהַּ חָכְמָה;    וְלֹא-חָלַק לָהּ, בַּבִּינָה.<BR>
<B>לט,יח</B>  כָּעֵת, בַּמָּרוֹם תַּמְרִיא;    תִּשְׂחַק לַסּוּס, וּלְרֹכְבוֹ.</P>

<P><B>לט,יט</B>  הֲתִתֵּן לַסּוּס גְּבוּרָה;    הֲתַלְבִּישׁ צַוָּארוֹ רַעְמָה.<BR>
<B>לט,כ</B>  הֲתַרְעִישֶׁנּוּ, כָּאַרְבֶּה;    הוֹד נַחְרוֹ אֵימָה.<BR>
<B>לט,כא</B>  יַחְפְּרוּ בָעֵמֶק, וְיָשִׂישׂ בְּכֹחַ;    יֵצֵא, לִקְרַאת-נָשֶׁק.<BR>
<B>לט,כב</B>  יִשְׂחַק לְפַחַד, וְלֹא יֵחָת;    וְלֹא-יָשׁוּב, מִפְּנֵי-חָרֶב.<BR>
<B>לט,כג</B>  עָלָיו, תִּרְנֶה אַשְׁפָּה;    לַהַב חֲנִית וְכִידוֹן.<BR>
<B>לט,כד</B>  בְּרַעַשׁ וְרֹגֶז, יְגַמֶּא-אָרֶץ;    וְלֹא-יַאֲמִין, כִּי-קוֹל שׁוֹפָר.<BR>
<B>לט,כה</B>  בְּדֵי שֹׁפָר, יֹאמַר הֶאָח--    וּמֵרָחוֹק, יָרִיחַ מִלְחָמָה;<BR>רַעַם שָׂרִים,    וּתְרוּעָה.<BR>
<B>לט,כו</B>  הֲמִבִּינָתְךָ, יַאֲבֶר-נֵץ;    יִפְרֹשׂ כְּנָפָו לְתֵימָן.<BR>
<B>לט,כז</B>  אִם-עַל-פִּיךָ, יַגְבִּיהַּ נָשֶׁר;    וְכִי, יָרִים קִנּוֹ.<BR>
<B>לט,כח</B>  סֶלַע יִשְׁכֹּן, וְיִתְלֹנָן--    עַל שֶׁן-סֶלַע, וּמְצוּדָה.<BR>
<B>לט,כט</B>  מִשָּׁם חָפַר-אֹכֶל;    לְמֵרָחוֹק, עֵינָיו יַבִּיטוּ.<BR>
<B>לט,ל</B>  וְאֶפְרֹחָו יְעַלְעוּ-דָם;    וּבַאֲשֶׁר חֲלָלִים, שָׁם הוּא.<BR>
<B>מ,א</B>                  וַיַּעַן יְהוָה אֶת-אִיּוֹב; וַיֹּאמַר.<BR>
<B>מ,ב</B>  הֲרֹב, עִם-שַׁדַּי יִסּוֹר;    מוֹכִיחַ אֱלוֹהַּ יַעֲנֶנָּה.</P>

<P><B>מ,ג</B>                  וַיַּעַן אִיּוֹב אֶת-יְהוָה; וַיֹּאמַר.<BR>
<B>מ,ד</B>  הֵן קַלֹּתִי, מָה אֲשִׁיבֶךָּ;    יָדִי, שַׂמְתִּי לְמוֹ-פִי.<BR>
<B>מ,ה</B>  אַחַת דִּבַּרְתִּי, וְלֹא אֶעֱנֶה;    וּשְׁתַּיִם, וְלֹא אוֹסִיף.</P>

<P><B>מ,ו</B>  וַיַּעַן-יְהוָה אֶת-אִיּוֹב, מנסערה (מִן סְעָרָה);    וַיֹּאמַר.<BR>
<B>מ,ז</B>  אֱזָר-נָא כְגֶבֶר חֲלָצֶיךָ;    אֶשְׁאָלְךָ, וְהוֹדִיעֵנִי.<BR>
<B>מ,ח</B>  הַאַף, תָּפֵר מִשְׁפָּטִי;    תַּרְשִׁיעֵנִי, לְמַעַן תִּצְדָּק.<BR>
<B>מ,ט</B>  וְאִם-זְרוֹעַ כָּאֵל לָךְ;    וּבְקוֹל, כָּמֹהוּ תַרְעֵם.<BR>
<B>מ,י</B>  עֲדֵה נָא גָאוֹן וָגֹבַהּ;    וְהוֹד וְהָדָר תִּלְבָּשׁ.<BR>
<B>מ,יא</B>  הָפֵץ, עֶבְרוֹת אַפֶּךָ;    וּרְאֵה כָל-גֵּאֶה, וְהַשְׁפִּילֵהוּ.<BR>
<B>מ,יב</B>  רְאֵה כָל-גֵּאֶה, הַכְנִיעֵהוּ;    וַהֲדֹךְ רְשָׁעִים תַּחְתָּם.<BR>
<B>מ,יג</B>  טָמְנֵם בֶּעָפָר יָחַד;    פְּנֵיהֶם, חֲבֹשׁ בַּטָּמוּן.<BR>
<B>מ,יד</B>  וְגַם-אֲנִי אוֹדֶךָּ:    כִּי-תוֹשִׁעַ לְךָ יְמִינֶךָ.<BR>
<B>מ,טו</B>  הִנֵּה-נָא בְהֵמוֹת, אֲשֶׁר-עָשִׂיתִי עִמָּךְ;    חָצִיר, כַּבָּקָר יֹאכֵל.<BR>
<B>מ,טז</B>  הִנֵּה-נָא כֹחוֹ בְמָתְנָיו;    וְאוֹנוֹ, בִּשְׁרִירֵי בִטְנוֹ.<BR>
<B>מ,יז</B>  יַחְפֹּץ זְנָבוֹ כְמוֹ-אָרֶז;    גִּידֵי פַחֲדָו יְשֹׂרָגוּ.<BR>
<B>מ,יח</B>  עֲצָמָיו, אֲפִיקֵי נְחֻשָׁה;    גְּרָמָיו, כִּמְטִיל בַּרְזֶל.<BR>
<B>מ,יט</B>  הוּא, רֵאשִׁית דַּרְכֵי-אֵל;    הָעֹשׂוֹ, יַגֵּשׁ חַרְבּוֹ.<BR>
<B>מ,כ</B>  כִּי-בוּל, הָרִים יִשְׂאוּ-לוֹ;    וְכָל-חַיַּת הַשָּׂדֶה, יְשַׂחֲקוּ-שָׁם.<BR>
<B>מ,כא</B>  תַּחַת-צֶאֱלִים יִשְׁכָּב--    בְּסֵתֶר קָנֶה וּבִצָּה.<BR>
<B>מ,כב</B>  יְסֻכֻּהוּ צֶאֱלִים צִלְלוֹ;    יְסֻבּוּהוּ, עַרְבֵי-נָחַל.<BR>
<B>מ,כג</B>  הֵן יַעֲשֹׁק נָהָר, לֹא יַחְפּוֹז;    יִבְטַח, כִּי-יָגִיחַ יַרְדֵּן אֶל-פִּיהוּ.<BR>
<B>מ,כד</B>  בְּעֵינָיו יִקָּחֶנּוּ;    בְּמוֹקְשִׁים, יִנְקָב-אָף.<BR>
<B>מ,כה</B>  תִּמְשֹׁךְ לִוְיָתָן בְּחַכָּה;    וּבְחֶבֶל, תַּשְׁקִיעַ לְשֹׁנוֹ.<BR>
<B>מ,כו</B>  הֲתָשִׂים אַגְמֹן בְּאַפּוֹ;    וּבְחוֹחַ, תִּקֹּב לֶחֱיוֹ.<BR>
<B>מ,כז</B>  הֲיַרְבֶּה אֵלֶיךָ, תַּחֲנוּנִים;    אִם-יְדַבֵּר אֵלֶיךָ רַכּוֹת.<BR>
<B>מ,כח</B>  הֲיִכְרֹת בְּרִית עִמָּךְ;    תִּקָּחֶנּוּ, לְעֶבֶד עוֹלָם.<BR>
<B>מ,כט</B>  הַתְשַׂחֶק-בּוֹ, כַּצִּפּוֹר;    וְתִקְשְׁרֶנּוּ, לְנַעֲרוֹתֶיךָ.<BR>
<B>מ,ל</B>  יִכְרוּ עָלָיו, חַבָּרִים;    יֶחֱצוּהוּ, בֵּין כְּנַעֲנִים.<BR>
<B>מ,לא</B>  הַתְמַלֵּא בְשֻׂכּוֹת עוֹרוֹ;    וּבְצִלְצַל דָּגִים רֹאשׁוֹ.<BR>
<B>מ,לב</B>  שִׂים-עָלָיו כַּפֶּךָ;    זְכֹר מִלְחָמָה, אַל-תּוֹסַף.<BR>
<B>מא,א</B>  הֵן-תֹּחַלְתּוֹ נִכְזָבָה;    הֲגַם אֶל-מַרְאָיו יֻטָל.<BR>
<B>מא,ב</B>  לֹא-אַכְזָר, כִּי יְעוּרֶנּוּ;    וּמִי הוּא, לְפָנַי יִתְיַצָּב.<BR>
<B>מא,ג</B>  מִי הִקְדִּימַנִי, וַאֲשַׁלֵּם;    תַּחַת כָּל-הַשָּׁמַיִם לִי-הוּא.<BR>
<B>מא,ד</B>  לא- (לוֹ-) אַחֲרִישׁ בַּדָּיו;    וּדְבַר-גְּבוּרוֹת, וְחִין עֶרְכּוֹ.<BR>
<B>מא,ה</B>  מִי-גִלָּה, פְּנֵי לְבוּשׁוֹ;    בְּכֶפֶל רִסְנוֹ, מִי יָבוֹא.<BR>
<B>מא,ו</B>  דַּלְתֵי פָנָיו, מִי פִתֵּחַ;    סְבִיבוֹת שִׁנָּיו אֵימָה.<BR>
<B>מא,ז</B>  גַּאֲוָה, אֲפִיקֵי מָגִנִּים;    סָגוּר, חוֹתָם צָר.<BR>
<B>מא,ח</B>  אֶחָד בְּאֶחָד יִגַּשׁוּ;    וְרוּחַ, לֹא-יָבֹא בֵינֵיהֶם.<BR>
<B>מא,ט</B>  אִישׁ-בְּאָחִיהוּ יְדֻבָּקוּ;    יִתְלַכְּדוּ, וְלֹא יִתְפָּרָדוּ.<BR>
<B>מא,י</B>  עֲטִישֹׁתָיו, תָּהֶל אוֹר;    וְעֵינָיו, כְּעַפְעַפֵּי-שָׁחַר.<BR>
<B>מא,יא</B>  מִפִּיו, לַפִּידִים יַהֲלֹכוּ;    כִּידוֹדֵי אֵשׁ, יִתְמַלָּטוּ.<BR>
<B>מא,יב</B>  מִנְּחִירָיו, יֵצֵא עָשָׁן--    כְּדוּד נָפוּחַ וְאַגְמֹן.<BR>
<B>מא,יג</B>  נַפְשׁוֹ, גֶּחָלִים תְּלַהֵט;    וְלַהַב, מִפִּיו יֵצֵא.<BR>
<B>מא,יד</B>  בְּצַוָּארוֹ, יָלִין עֹז;    וּלְפָנָיו, תָּדוּץ דְּאָבָה.<BR>
<B>מא,טו</B>  מַפְּלֵי בְשָׂרוֹ דָבֵקוּ;    יָצוּק עָלָיו, בַּל-יִמּוֹט.<BR>
<B>מא,טז</B>  לִבּוֹ, יָצוּק כְּמוֹ-אָבֶן;    וְיָצוּק, כְּפֶלַח תַּחְתִּית.<BR>
<B>מא,יז</B>  מִשֵּׂתוֹ, יָגוּרוּ אֵלִים;    מִשְּׁבָרִים, יִתְחַטָּאוּ.<BR>
<B>מא,יח</B>  מַשִּׂיגֵהוּ חֶרֶב, בְּלִי תָקוּם;    חֲנִית מַסָּע וְשִׁרְיָה.<BR>
<B>מא,יט</B>  יַחְשֹׁב לְתֶבֶן בַּרְזֶל;    לְעֵץ רִקָּבוֹן נְחוּשָׁה.<BR>
<B>מא,כ</B>  לֹא-יַבְרִיחֶנּוּ בֶן-קָשֶׁת;    לְקַשׁ, נֶהְפְּכוּ-לוֹ אַבְנֵי-קָלַע.<BR>
<B>מא,כא</B>  כְּקַשׁ, נֶחְשְׁבוּ תוֹתָח;    וְיִשְׂחַק, לְרַעַשׁ כִּידוֹן.<BR>
<B>מא,כב</B>  תַּחְתָּיו, חַדּוּדֵי חָרֶשׂ;    יִרְפַּד חָרוּץ עֲלֵי-טִיט.<BR>
<B>מא,כג</B>  יַרְתִּיחַ כַּסִּיר מְצוּלָה;    יָם, יָשִׂים כַּמֶּרְקָחָה.<BR>
<B>מא,כד</B>  אַחֲרָיו, יָאִיר נָתִיב;    יַחְשֹׁב תְּהוֹם לְשֵׂיבָה.<BR>
<B>מא,כה</B>  אֵין-עַל-עָפָר מָשְׁלוֹ;    הֶעָשׂוּ, לִבְלִי-חָת.<BR>
<B>מא,כו</B>  אֵת-כָּל-גָּבֹהַּ יִרְאֶה;    הוּא, מֶלֶךְ עַל-כָּל-בְּנֵי-שָׁחַץ.</P>

<P><B>מב,א</B>                  וַיַּעַן אִיּוֹב אֶת-יְהוָה; וַיֹּאמַר.<BR>
<B>מב,ב</B>  ידעת (יָדַעְתִּי), כִּי-כֹל תּוּכָל;    וְלֹא-יִבָּצֵר מִמְּךָ מְזִמָּה.<BR>
<B>מב,ג</B>  מִי זֶה, מַעְלִים עֵצָה--    בְּלִי-דָעַת:<BR>לָכֵן הִגַּדְתִּי, וְלֹא אָבִין;    נִפְלָאוֹת מִמֶּנִּי, וְלֹא אֵדָע.<BR>
<B>מב,ד</B>  שְׁמַע-נָא, וְאָנֹכִי אֲדַבֵּר;    אֶשְׁאָלְךָ, וְהוֹדִיעֵנִי.<BR>
<B>מב,ה</B>  לְשֵׁמַע-אֹזֶן שְׁמַעְתִּיךָ;    וְעַתָּה, עֵינִי רָאָתְךָ.<BR>
<B>מב,ו</B>  עַל-כֵּן, אֶמְאַס וְנִחַמְתִּי--    עַל-עָפָר וָאֵפֶר.</P>

<P CLASS="j"><B>מב,ז</B> וַיְהִי, אַחַר דִּבֶּר יְהוָה אֶת-הַדְּבָרִים הָאֵלֶּה--אֶל-אִיּוֹב; וַיֹּאמֶר יְהוָה אֶל-אֱלִיפַז הַתֵּימָנִי, חָרָה אַפִּי בְךָ וּבִשְׁנֵי רֵעֶיךָ--כִּי לֹא דִבַּרְתֶּם אֵלַי נְכוֹנָה, כְּעַבְדִּי אִיּוֹב.  {ס} 
<B>מב,ח</B> וְעַתָּה קְחוּ-לָכֶם שִׁבְעָה-פָרִים וְשִׁבְעָה אֵילִים וּלְכוּ אֶל-עַבְדִּי אִיּוֹב, וְהַעֲלִיתֶם עוֹלָה בַּעַדְכֶם, וְאִיּוֹב עַבְדִּי, יִתְפַּלֵּל עֲלֵיכֶם:  כִּי אִם-פָּנָיו אֶשָּׂא, לְבִלְתִּי עֲשׂוֹת עִמָּכֶם נְבָלָה--כִּי לֹא דִבַּרְתֶּם אֵלַי נְכוֹנָה, כְּעַבְדִּי אִיּוֹב. 
<B>מב,ט</B> וַיֵּלְכוּ אֱלִיפַז הַתֵּימָנִי וּבִלְדַּד הַשּׁוּחִי, צֹפַר הַנַּעֲמָתִי, וַיַּעֲשׂוּ, כַּאֲשֶׁר דִּבֶּר אֲלֵיהֶם יְהוָה; וַיִּשָּׂא יְהוָה, אֶת-פְּנֵי אִיּוֹב. 
<B>מב,י</B> וַיהוָה, שָׁב אֶת-שבית (שְׁבוּת) אִיּוֹב, בְּהִתְפַּלְלוֹ, בְּעַד רֵעֵהוּ; וַיֹּסֶף יְהוָה אֶת-כָּל-אֲשֶׁר לְאִיּוֹב, לְמִשְׁנֶה. 
<B>מב,יא</B> וַיָּבֹאוּ אֵלָיו כָּל-אֶחָיו וְכָל-אַחְיֹתָיו וְכָל-יֹדְעָיו לְפָנִים, וַיֹּאכְלוּ עִמּוֹ לֶחֶם בְּבֵיתוֹ, וַיָּנֻדוּ לוֹ וַיְנַחֲמוּ אֹתוֹ, עַל כָּל-הָרָעָה אֲשֶׁר-הֵבִיא יְהוָה עָלָיו; וַיִּתְּנוּ-לוֹ, אִישׁ קְשִׂיטָה אֶחָת, וְאִישׁ, נֶזֶם זָהָב אֶחָד. 
<B>מב,יב</B> וַיהוָה, בֵּרַךְ אֶת-אַחֲרִית אִיּוֹב--מֵרֵאשִׁתוֹ; וַיְהִי-לוֹ אַרְבָּעָה עָשָׂר אֶלֶף צֹאן, וְשֵׁשֶׁת אֲלָפִים גְּמַלִּים, וְאֶלֶף-צֶמֶד בָּקָר, וְאֶלֶף אֲתוֹנוֹת. 
<B>מב,יג</B> וַיְהִי-לוֹ שִׁבְעָנָה בָנִים, וְשָׁלוֹשׁ בָּנוֹת. 
<B>מב,יד</B> וַיִּקְרָא שֵׁם-הָאַחַת יְמִימָה, וְשֵׁם הַשֵּׁנִית קְצִיעָה; וְשֵׁם הַשְּׁלִישִׁית, קֶרֶן הַפּוּךְ. 
<B>מב,טו</B> וְלֹא נִמְצָא נָשִׁים יָפוֹת, כִּבְנוֹת אִיּוֹב--בְּכָל-הָאָרֶץ; וַיִּתֵּן לָהֶם אֲבִיהֶם נַחֲלָה, בְּתוֹךְ אֲחֵיהֶם. 
<B>מב,טז</B> וַיְחִי אִיּוֹב אַחֲרֵי-זֹאת, מֵאָה וְאַרְבָּעִים שָׁנָה; וירא (וַיִּרְאֶה), אֶת-בָּנָיו וְאֶת-בְּנֵי בָנָיו--אַרְבָּעָה, דֹּרוֹת. 
<B>מב,יז</B> וַיָּמָת אִיּוֹב, זָקֵן וּשְׂבַע יָמִים.  {ש}</P>
</BODY></HTML>
