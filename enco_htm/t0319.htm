<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - ויקרא פרק יט</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
ויקרא - <A HREF="t03.htm">הכול</A><BR>פרק
<A HREF="t0301.htm">א</A>
<A HREF="t0302.htm">ב</A>
<A HREF="t0303.htm">ג</A>
<A HREF="t0304.htm">ד</A>
<A HREF="t0305.htm">ה</A>
<A HREF="t0306.htm">ו</A>
<A HREF="t0307.htm">ז</A>
<A HREF="t0308.htm">ח</A>
<A HREF="t0309.htm">ט</A>
<A HREF="t0310.htm">י</A>
<A HREF="t0311.htm">יא</A>
<A HREF="t0312.htm">יב</A>
<A HREF="t0313.htm">יג</A>
<A HREF="t0314.htm">יד</A>
<A HREF="t0315.htm">טו</A>
<A HREF="t0316.htm">טז</A>
<A HREF="t0317.htm">יז</A>
<A HREF="t0318.htm">יח</A>
יט
<A HREF="t0320.htm">כ</A>
<A HREF="t0321.htm">כא</A>
<A HREF="t0322.htm">כב</A>
<A HREF="t0323.htm">כג</A>
<A HREF="t0324.htm">כד</A>
<A HREF="t0325.htm">כה</A>
<A HREF="t0326.htm">כו</A>
<A HREF="t0327.htm">כז</A>
<BR>
 <BR>
<A HREF="http://www.mechon-mamre.org/mp3/t0319.mp3" TARGET="_blank">האזנה לפרק זה</A>
</P>
<HR>

<H1>ויקרא פרק יט</H1>

<A NAME="1"> </A>
<P><B>א</B> וַיְדַבֵּר יְהוָה, אֶל-מֹשֶׁה לֵּאמֹר. 
<A NAME="2"> </A>
<B>ב</B> דַּבֵּר אֶל-כָּל-עֲדַת בְּנֵי-יִשְׂרָאֵל, וְאָמַרְתָּ אֲלֵהֶם--קְדֹשִׁים תִּהְיוּ:  כִּי קָדוֹשׁ, אֲנִי יְהוָה אֱלֹהֵיכֶם. 
<A NAME="3"> </A>
<B>ג</B> אִישׁ אִמּוֹ וְאָבִיו תִּירָאוּ, וְאֶת-שַׁבְּתֹתַי תִּשְׁמֹרוּ:  אֲנִי, יְהוָה אֱלֹהֵיכֶם. 
<A NAME="4"> </A>
<B>ד</B> אַל-תִּפְנוּ, אֶל-הָאֱלִילִם, וֵאלֹהֵי מַסֵּכָה, לֹא תַעֲשׂוּ לָכֶם:  אֲנִי, יְהוָה אֱלֹהֵיכֶם. 
<A NAME="5"> </A>
<B>ה</B> וְכִי תִזְבְּחוּ זֶבַח שְׁלָמִים, לַיהוָה--לִרְצֹנְכֶם, תִּזְבָּחֻהוּ. 
<A NAME="6"> </A>
<B>ו</B> בְּיוֹם זִבְחֲכֶם יֵאָכֵל, וּמִמָּחֳרָת; וְהַנּוֹתָר עַד-יוֹם הַשְּׁלִישִׁי, בָּאֵשׁ יִשָּׂרֵף. 
<A NAME="7"> </A>
<B>ז</B> וְאִם הֵאָכֹל יֵאָכֵל, בַּיּוֹם הַשְּׁלִישִׁי--פִּגּוּל הוּא, לֹא יֵרָצֶה. 
<A NAME="8"> </A>
<B>ח</B> וְאֹכְלָיו עֲונוֹ יִשָּׂא, כִּי-אֶת-קֹדֶשׁ יְהוָה חִלֵּל; וְנִכְרְתָה הַנֶּפֶשׁ הַהִוא, מֵעַמֶּיהָ. 
<A NAME="9"> </A>
<B>ט</B> וּבְקֻצְרְכֶם אֶת-קְצִיר אַרְצְכֶם, לֹא תְכַלֶּה פְּאַת שָׂדְךָ לִקְצֹר; וְלֶקֶט קְצִירְךָ, לֹא תְלַקֵּט. 
<A NAME="10"> </A>
<B>י</B> וְכַרְמְךָ לֹא תְעוֹלֵל, וּפֶרֶט כַּרְמְךָ לֹא תְלַקֵּט:  לֶעָנִי וְלַגֵּר תַּעֲזֹב אֹתָם, אֲנִי יְהוָה אֱלֹהֵיכֶם. 
<A NAME="11"> </A>
<B>יא</B> לֹא, תִּגְנֹבוּ; וְלֹא-תְכַחֲשׁוּ וְלֹא-תְשַׁקְּרוּ, אִישׁ בַּעֲמִיתוֹ. 
<A NAME="12"> </A>
<B>יב</B> וְלֹא-תִשָּׁבְעוּ בִשְׁמִי, לַשָּׁקֶר:  וְחִלַּלְתָּ אֶת-שֵׁם אֱלֹהֶיךָ, אֲנִי יְהוָה. 
<A NAME="13"> </A>
<B>יג</B> לֹא-תַעֲשֹׁק אֶת-רֵעֲךָ, וְלֹא תִגְזֹל; לֹא-תָלִין פְּעֻלַּת שָׂכִיר, אִתְּךָ--עַד-בֹּקֶר. 
<A NAME="14"> </A>
<B>יד</B> לֹא-תְקַלֵּל חֵרֵשׁ--וְלִפְנֵי עִוֵּר, לֹא תִתֵּן מִכְשֹׁל; וְיָרֵאתָ מֵּאֱלֹהֶיךָ, אֲנִי יְהוָה. 
<A NAME="15"> </A>
<B>טו</B> לֹא-תַעֲשׂוּ עָוֶל, בַּמִּשְׁפָּט--לֹא-תִשָּׂא פְנֵי-דָל, וְלֹא תֶהְדַּר פְּנֵי גָדוֹל:  בְּצֶדֶק, תִּשְׁפֹּט עֲמִיתֶךָ. 
<A NAME="16"> </A>
<B>טז</B> לֹא-תֵלֵךְ רָכִיל בְּעַמֶּיךָ, לֹא תַעֲמֹד עַל-דַּם רֵעֶךָ:  אֲנִי, יְהוָה. 
<A NAME="17"> </A>
<B>יז</B> לֹא-תִשְׂנָא אֶת-אָחִיךָ, בִּלְבָבֶךָ; הוֹכֵחַ תּוֹכִיחַ אֶת-עֲמִיתֶךָ, וְלֹא-תִשָּׂא עָלָיו חֵטְא. 
<A NAME="18"> </A>
<B>יח</B> לֹא-תִקֹּם וְלֹא-תִטֹּר אֶת-בְּנֵי עַמֶּךָ, וְאָהַבְתָּ לְרֵעֲךָ כָּמוֹךָ:  אֲנִי, יְהוָה. 
<A NAME="19"> </A>
<B>יט</B> אֶת-חֻקֹּתַי, תִּשְׁמֹרוּ--בְּהֶמְתְּךָ לֹא-תַרְבִּיעַ כִּלְאַיִם, שָׂדְךָ לֹא-תִזְרַע כִּלְאָיִם; וּבֶגֶד כִּלְאַיִם שַׁעַטְנֵז, לֹא יַעֲלֶה עָלֶיךָ. 
<A NAME="20"> </A>
<B>כ</B> וְאִישׁ כִּי-יִשְׁכַּב אֶת-אִשָּׁה שִׁכְבַת-זֶרַע, וְהִוא שִׁפְחָה נֶחֱרֶפֶת לְאִישׁ, וְהָפְדֵּה לֹא נִפְדָּתָה, אוֹ חֻפְשָׁה לֹא נִתַּן-לָהּ--בִּקֹּרֶת תִּהְיֶה לֹא יוּמְתוּ, כִּי-לֹא חֻפָּשָׁה. 
<A NAME="21"> </A>
<B>כא</B> וְהֵבִיא אֶת-אֲשָׁמוֹ לַיהוָה, אֶל-פֶּתַח אֹהֶל מוֹעֵד--אֵיל, אָשָׁם. 
<A NAME="22"> </A>
<B>כב</B> וְכִפֶּר עָלָיו הַכֹּהֵן בְּאֵיל הָאָשָׁם, לִפְנֵי יְהוָה, עַל-חַטָּאתוֹ, אֲשֶׁר חָטָא; וְנִסְלַח לוֹ, מֵחַטָּאתוֹ אֲשֶׁר חָטָא.  {פ}<BR>
<A NAME="23"> </A>
<B>כג</B> וְכִי-תָבֹאוּ אֶל-הָאָרֶץ, וּנְטַעְתֶּם כָּל-עֵץ מַאֲכָל--וַעֲרַלְתֶּם עָרְלָתוֹ, אֶת-פִּרְיוֹ; שָׁלֹשׁ שָׁנִים, יִהְיֶה לָכֶם עֲרֵלִים--לֹא יֵאָכֵל. 
<A NAME="24"> </A>
<B>כד</B> וּבַשָּׁנָה, הָרְבִיעִת, יִהְיֶה, כָּל-פִּרְיוֹ--קֹדֶשׁ הִלּוּלִים, לַיהוָה. 
<A NAME="25"> </A>
<B>כה</B> וּבַשָּׁנָה הַחֲמִישִׁת, תֹּאכְלוּ אֶת-פִּרְיוֹ, לְהוֹסִיף לָכֶם, תְּבוּאָתוֹ:  אֲנִי, יְהוָה אֱלֹהֵיכֶם. 
<A NAME="26"> </A>
<B>כו</B> לֹא תֹאכְלוּ, עַל-הַדָּם; לֹא תְנַחֲשׁוּ, וְלֹא תְעוֹנֵנוּ. 
<A NAME="27"> </A>
<B>כז</B> לֹא תַקִּפוּ, פְּאַת רֹאשְׁכֶם; וְלֹא תַשְׁחִית, אֵת פְּאַת זְקָנֶךָ. 
<A NAME="28"> </A>
<B>כח</B> וְשֶׂרֶט לָנֶפֶשׁ, לֹא תִתְּנוּ בִּבְשַׂרְכֶם, וּכְתֹבֶת קַעֲקַע, לֹא תִתְּנוּ בָּכֶם:  אֲנִי, יְהוָה. 
<A NAME="29"> </A>
<B>כט</B> אַל-תְּחַלֵּל אֶת-בִּתְּךָ, לְהַזְנוֹתָהּ; וְלֹא-תִזְנֶה הָאָרֶץ, וּמָלְאָה הָאָרֶץ זִמָּה. 
<A NAME="30"> </A>
<B>ל</B> אֶת-שַׁבְּתֹתַי תִּשְׁמֹרוּ, וּמִקְדָּשִׁי תִּירָאוּ:  אֲנִי, יְהוָה. 
<A NAME="31"> </A>
<B>לא</B> אַל-תִּפְנוּ אֶל-הָאֹבֹת וְאֶל-הַיִּדְּעֹנִים, אַל-תְּבַקְשׁוּ לְטָמְאָה בָהֶם:  אֲנִי, יְהוָה אֱלֹהֵיכֶם. 
<A NAME="32"> </A>
<B>לב</B> מִפְּנֵי שֵׂיבָה תָּקוּם, וְהָדַרְתָּ פְּנֵי זָקֵן; וְיָרֵאתָ מֵּאֱלֹהֶיךָ, אֲנִי יְהוָה.  {ס} 
<A NAME="33"> </A>
<B>לג</B> וְכִי-יָגוּר אִתְּךָ גֵּר, בְּאַרְצְכֶם--לֹא תוֹנוּ, אֹתוֹ. 
<A NAME="34"> </A>
<B>לד</B> כְּאֶזְרָח מִכֶּם יִהְיֶה לָכֶם הַגֵּר הַגָּר אִתְּכֶם, וְאָהַבְתָּ לוֹ כָּמוֹךָ--כִּי-גֵרִים הֱיִיתֶם, בְּאֶרֶץ מִצְרָיִם:  אֲנִי, יְהוָה אֱלֹהֵיכֶם. 
<A NAME="35"> </A>
<B>לה</B> לֹא-תַעֲשׂוּ עָוֶל, בַּמִּשְׁפָּט, בַּמִּדָּה, בַּמִּשְׁקָל וּבַמְּשׂוּרָה. 
<A NAME="36"> </A>
<B>לו</B> מֹאזְנֵי צֶדֶק אַבְנֵי-צֶדֶק, אֵיפַת צֶדֶק וְהִין צֶדֶק--יִהְיֶה לָכֶם:  אֲנִי יְהוָה אֱלֹהֵיכֶם, אֲשֶׁר-הוֹצֵאתִי אֶתְכֶם מֵאֶרֶץ מִצְרָיִם. 
<A NAME="37"> </A>
<B>לז</B> וּשְׁמַרְתֶּם אֶת-כָּל-חֻקֹּתַי וְאֶת-כָּל-מִשְׁפָּטַי, וַעֲשִׂיתֶם אֹתָם:  אֲנִי, יְהוָה.  {פ}</P>

<HR>
<P CLASS=s>
<A HREF="t0.htm">תנ"ך</A> -
ויקרא - <A HREF="t03.htm">הכול</A><BR>פרק
<A HREF="t0301.htm">א</A>
<A HREF="t0302.htm">ב</A>
<A HREF="t0303.htm">ג</A>
<A HREF="t0304.htm">ד</A>
<A HREF="t0305.htm">ה</A>
<A HREF="t0306.htm">ו</A>
<A HREF="t0307.htm">ז</A>
<A HREF="t0308.htm">ח</A>
<A HREF="t0309.htm">ט</A>
<A HREF="t0310.htm">י</A>
<A HREF="t0311.htm">יא</A>
<A HREF="t0312.htm">יב</A>
<A HREF="t0313.htm">יג</A>
<A HREF="t0314.htm">יד</A>
<A HREF="t0315.htm">טו</A>
<A HREF="t0316.htm">טז</A>
<A HREF="t0317.htm">יז</A>
<A HREF="t0318.htm">יח</A>
יט
<A HREF="t0320.htm">כ</A>
<A HREF="t0321.htm">כא</A>
<A HREF="t0322.htm">כב</A>
<A HREF="t0323.htm">כג</A>
<A HREF="t0324.htm">כד</A>
<A HREF="t0325.htm">כה</A>
<A HREF="t0326.htm">כו</A>
<A HREF="t0327.htm">כז</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0319')</SCRIPT></P>
</BODY></HTML>
