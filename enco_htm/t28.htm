<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2014 Mechon Mamre, 12 Hayyim Vital, Jerusalem-->
<LINK REL="stylesheet" HREF="tr.css" TYPE="text/css">
<TITLE>תנ"ך מנוקד - משלי</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>משלי</H1>

<P><B>א,א</B>  <BIG>מִ</BIG>שְׁלֵי, שְׁלֹמֹה בֶן-דָּוִד--    מֶלֶךְ, יִשְׂרָאֵל.<BR>
<B>א,ב</B>  לָדַעַת חָכְמָה וּמוּסָר;    לְהָבִין, אִמְרֵי בִינָה.<BR>
<B>א,ג</B>  לָקַחַת, מוּסַר הַשְׂכֵּל;    צֶדֶק וּמִשְׁפָּט, וּמֵשָׁרִים.<BR>
<B>א,ד</B>  לָתֵת לִפְתָאיִם עָרְמָה;    לְנַעַר, דַּעַת וּמְזִמָּה.<BR>
<B>א,ה</B>  יִשְׁמַע חָכָם, וְיוֹסֶף לֶקַח;    וְנָבוֹן, תַּחְבֻּלוֹת יִקְנֶה.<BR>
<B>א,ו</B>  לְהָבִין מָשָׁל, וּמְלִיצָה;    דִּבְרֵי חֲכָמִים, וְחִידֹתָם.<BR>
<B>א,ז</B>  יִרְאַת יְהוָה, רֵאשִׁית דָּעַת;    חָכְמָה וּמוּסָר, אֱוִילִים בָּזוּ.</P>

<P><B>א,ח</B>  שְׁמַע בְּנִי, מוּסַר אָבִיךָ;    וְאַל-תִּטֹּשׁ, תּוֹרַת אִמֶּךָ.<BR>
<B>א,ט</B>  כִּי, לִוְיַת חֵן הֵם לְרֹאשֶׁךָ;    וַעֲנָקִים, לְגַרְגְּרֹתֶךָ.<BR>
<B>א,י</B>  בְּנִי--    אִם-יְפַתּוּךָ חַטָּאִים, אַל-תֹּבֵא.<BR>
<B>א,יא</B>  אִם-יֹאמְרוּ,    לְכָה אִתָּנוּ:<BR>נֶאֶרְבָה לְדָם;    נִצְפְּנָה לְנָקִי חִנָּם.<BR>
<B>א,יב</B>  נִבְלָעֵם, כִּשְׁאוֹל חַיִּים;    וּתְמִימִים, כְּיוֹרְדֵי בוֹר.<BR>
<B>א,יג</B>  כָּל-הוֹן יָקָר נִמְצָא;    נְמַלֵּא בָתֵּינוּ שָׁלָל.<BR>
<B>א,יד</B>  גּוֹרָלְךָ, תַּפִּיל בְּתוֹכֵנוּ;    כִּיס אֶחָד, יִהְיֶה לְכֻלָּנוּ.<BR>
<B>א,טו</B>  בְּנִי--אַל-תֵּלֵךְ בְּדֶרֶךְ אִתָּם;    מְנַע רַגְלְךָ, מִנְּתִיבָתָם.<BR>
<B>א,טז</B>  כִּי רַגְלֵיהֶם, לָרַע יָרוּצוּ;    וִימַהֲרוּ, לִשְׁפָּךְ-דָּם.<BR>
<B>א,יז</B>  כִּי-חִנָּם, מְזֹרָה הָרָשֶׁת--    בְּעֵינֵי, כָּל-בַּעַל כָּנָף.<BR>
<B>א,יח</B>  וְהֵם, לְדָמָם יֶאֱרֹבוּ;    יִצְפְּנוּ, לְנַפְשֹׁתָם.<BR>
<B>א,יט</B>  כֵּן--אָרְחוֹת, כָּל-בֹּצֵעַ בָּצַע;    אֶת-נֶפֶשׁ בְּעָלָיו יִקָּח.</P>

<P><B>א,כ</B>  חָכְמוֹת, בַּחוּץ תָּרֹנָּה;    בָּרְחֹבוֹת, תִּתֵּן קוֹלָהּ.<BR>
<B>א,כא</B>  בְּרֹאשׁ הֹמִיּוֹת, תִּקְרָא:    בְּפִתְחֵי שְׁעָרִים בָּעִיר--אֲמָרֶיהָ תֹאמֵר.<BR>
<B>א,כב</B>  עַד-מָתַי, פְּתָיִם--    תְּאֵהֲבוּ-פֶתִי:<BR>וְלֵצִים--לָצוֹן, חָמְדוּ לָהֶם;    וּכְסִילִים, יִשְׂנְאוּ-דָעַת.<BR>
<B>א,כג</B>  תָּשׁוּבוּ, לְתוֹכַחְתִּי:    הִנֵּה אַבִּיעָה לָכֶם רוּחִי; אוֹדִיעָה דְבָרַי אֶתְכֶם.<BR>
<B>א,כד</B>  יַעַן קָרָאתִי, וַתְּמָאֵנוּ;    נָטִיתִי יָדִי, וְאֵין מַקְשִׁיב.<BR>
<B>א,כה</B>  וַתִּפְרְעוּ כָל-עֲצָתִי;    וְתוֹכַחְתִּי, לֹא אֲבִיתֶם.<BR>
<B>א,כו</B>  גַּם-אֲנִי, בְּאֵידְכֶם אֶשְׂחָק;    אֶלְעַג, בְּבֹא פַחְדְּכֶם.<BR>
<B>א,כז</B>  בְּבֹא כשאוה (כְשׁוֹאָה), פַּחְדְּכֶם--    וְאֵידְכֶם, כְּסוּפָה יֶאֱתֶה;<BR>בְּבֹא עֲלֵיכֶם,    צָרָה וְצוּקָה.<BR>
<B>א,כח</B>  אָז יִקְרָאֻנְנִי, וְלֹא אֶעֱנֶה;    יְשַׁחֲרֻנְנִי, וְלֹא יִמְצָאֻנְנִי.<BR>
<B>א,כט</B>  תַּחַת, כִּי-שָׂנְאוּ דָעַת;    וְיִרְאַת יְהוָה, לֹא בָחָרוּ.<BR>
<B>א,ל</B>  לֹא-אָבוּ לַעֲצָתִי;    נָאֲצוּ, כָּל-תּוֹכַחְתִּי.<BR>
<B>א,לא</B>  וְיֹאכְלוּ, מִפְּרִי דַרְכָּם;    וּמִמֹּעֲצֹתֵיהֶם יִשְׂבָּעוּ.<BR>
<B>א,לב</B>  כִּי מְשׁוּבַת פְּתָיִם תַּהַרְגֵם;    וְשַׁלְוַת כְּסִילִים תְּאַבְּדֵם.<BR>
<B>א,לג</B>  וְשֹׁמֵעַ לִי, יִשְׁכָּן-בֶּטַח;    וְשַׁאֲנַן, מִפַּחַד רָעָה.</P>

<P><B>ב,א</B>  בְּנִי, אִם-תִּקַּח אֲמָרָי;    וּמִצְותַי, תִּצְפֹּן אִתָּךְ.<BR>
<B>ב,ב</B>  לְהַקְשִׁיב לַחָכְמָה אָזְנֶךָ;    תַּטֶּה לִבְּךָ, לַתְּבוּנָה.<BR>
<B>ב,ג</B>  כִּי אִם לַבִּינָה תִקְרָא;    לַתְּבוּנָה, תִּתֵּן קוֹלֶךָ.<BR>
<B>ב,ד</B>  אִם-תְּבַקְשֶׁנָּה כַכָּסֶף;    וְכַמַּטְמוֹנִים תַּחְפְּשֶׂנָּה.<BR>
<B>ב,ה</B>  אָז--תָּבִין, יִרְאַת יְהוָה;    וְדַעַת אֱלֹהִים תִּמְצָא.<BR>
<B>ב,ו</B>  כִּי-יְהוָה, יִתֵּן חָכְמָה;    מִפִּיו, דַּעַת וּתְבוּנָה.<BR>
<B>ב,ז</B>  וצפן (יִצְפֹּן) לַיְשָׁרִים, תּוּשִׁיָּה;    מָגֵן, לְהֹלְכֵי תֹם.<BR>
<B>ב,ח</B>  לִנְצֹר, אָרְחוֹת מִשְׁפָּט;    וְדֶרֶךְ חֲסִידָו יִשְׁמֹר.<BR>
<B>ב,ט</B>  אָז--תָּבִין, צֶדֶק וּמִשְׁפָּט;    וּמֵישָׁרִים, כָּל-מַעְגַּל-טוֹב.<BR>
<B>ב,י</B>  כִּי-תָבוֹא חָכְמָה בְלִבֶּךָ;    וְדַעַת, לְנַפְשְׁךָ יִנְעָם.<BR>
<B>ב,יא</B>  מְזִמָּה, תִּשְׁמֹר עָלֶיךָ;    תְּבוּנָה תִנְצְרֶכָּה.<BR>
<B>ב,יב</B>  לְהַצִּילְךָ, מִדֶּרֶךְ רָע;    מֵאִישׁ, מְדַבֵּר תַּהְפֻּכוֹת.<BR>
<B>ב,יג</B>  הַעֹזְבִים, אָרְחוֹת יֹשֶׁר--    לָלֶכֶת, בְּדַרְכֵי-חֹשֶׁךְ.<BR>
<B>ב,יד</B>  הַשְּׂמֵחִים, לַעֲשׂוֹת רָע;    יָגִילוּ, בְּתַהְפֻּכוֹת רָע.<BR>
<B>ב,טו</B>  אֲשֶׁר אָרְחֹתֵיהֶם עִקְּשִׁים;    וּנְלוֹזִים, בְּמַעְגְּלוֹתָם.<BR>
<B>ב,טז</B>  לְהַצִּילְךָ, מֵאִשָּׁה זָרָה;    מִנָּכְרִיָּה, אֲמָרֶיהָ הֶחֱלִיקָה.<BR>
<B>ב,יז</B>  הַעֹזֶבֶת, אַלּוּף נְעוּרֶיהָ;    וְאֶת-בְּרִית אֱלֹהֶיהָ שָׁכֵחָה.<BR>
<B>ב,יח</B>  כִּי שָׁחָה אֶל-מָוֶת בֵּיתָהּ;    וְאֶל-רְפָאִים, מַעְגְּלֹתֶיהָ.<BR>
<B>ב,יט</B>  כָּל-בָּאֶיהָ, לֹא יְשׁוּבוּן;    וְלֹא-יַשִּׂיגוּ, אָרְחוֹת חַיִּים.<BR>
<B>ב,כ</B>  לְמַעַן--תֵּלֵךְ, בְּדֶרֶךְ טוֹבִים;    וְאָרְחוֹת צַדִּיקִים תִּשְׁמֹר.<BR>
<B>ב,כא</B>  כִּי-יְשָׁרִים יִשְׁכְּנוּ-אָרֶץ;    וּתְמִימִים, יִוָּתְרוּ בָהּ.<BR>
<B>ב,כב</B>  וּרְשָׁעִים, מֵאֶרֶץ יִכָּרֵתוּ;    וּבוֹגְדִים, יִסְּחוּ מִמֶּנָּה.</P>

<P><B>ג,א</B>  בְּנִי, תּוֹרָתִי אַל-תִּשְׁכָּח;    וּמִצְותַי, יִצֹּר לִבֶּךָ.<BR>
<B>ג,ב</B>  כִּי אֹרֶךְ יָמִים, וּשְׁנוֹת חַיִּים--    וְשָׁלוֹם, יוֹסִיפוּ לָךְ.<BR>
<B>ג,ג</B>  חֶסֶד וֶאֱמֶת,    אַל-יַעַזְבֻךָ:<BR>קָשְׁרֵם עַל-גַּרְגְּרוֹתֶיךָ;    כָּתְבֵם, עַל-לוּחַ לִבֶּךָ.<BR>
<B>ג,ד</B>  וּמְצָא-חֵן וְשֵׂכֶל-טוֹב--    בְּעֵינֵי אֱלֹהִים וְאָדָם.<BR>
<B>ג,ה</B>  בְּטַח אֶל-יְהוָה, בְּכָל-לִבֶּךָ;    וְאֶל-בִּינָתְךָ, אַל-תִּשָּׁעֵן.<BR>
<B>ג,ו</B>  בְּכָל-דְּרָכֶיךָ דָעֵהוּ;    וְהוּא, יְיַשֵּׁר אֹרְחֹתֶיךָ.<BR>
<B>ג,ז</B>  אַל-תְּהִי חָכָם בְּעֵינֶיךָ;    יְרָא אֶת-יְהוָה, וְסוּר מֵרָע.<BR>
<B>ג,ח</B>  רִפְאוּת, תְּהִי לְשָׁרֶּךָ;    וְשִׁקּוּי, לְעַצְמוֹתֶיךָ.<BR>
<B>ג,ט</B>  כַּבֵּד אֶת-יְהוָה, מֵהוֹנֶךָ;    וּמֵרֵאשִׁית, כָּל-תְּבוּאָתֶךָ.<BR>
<B>ג,י</B>  וְיִמָּלְאוּ אֲסָמֶיךָ שָׂבָע;    וְתִירוֹשׁ, יְקָבֶיךָ יִפְרֹצוּ.<BR>
<B>ג,יא</B>  מוּסַר יְהוָה, בְּנִי אַל-תִּמְאָס;    וְאַל-תָּקֹץ, בְּתוֹכַחְתּוֹ.<BR>
<B>ג,יב</B>  כִּי אֶת אֲשֶׁר יֶאֱהַב יְהוָה    יוֹכִיחַ;<BR>וּכְאָב,    אֶת-בֵּן יִרְצֶה.<BR>
<B>ג,יג</B>  אַשְׁרֵי אָדָם, מָצָא חָכְמָה;    וְאָדָם, יָפִיק תְּבוּנָה.<BR>
<B>ג,יד</B>  כִּי טוֹב סַחְרָהּ, מִסְּחַר-כָּסֶף;    וּמֵחָרוּץ, תְּבוּאָתָהּ.<BR>
<B>ג,טו</B>  יְקָרָה הִיא, מפניים (מִפְּנִינִים);    וְכָל-חֲפָצֶיךָ, לֹא יִשְׁווּ-בָהּ.<BR>
<B>ג,טז</B>  אֹרֶךְ יָמִים, בִּימִינָהּ;    בִּשְׂמֹאולָהּ, עֹשֶׁר וְכָבוֹד.<BR>
<B>ג,יז</B>  דְּרָכֶיהָ דַרְכֵי-נֹעַם;    וְכָל-נְתִיבוֹתֶיהָ שָׁלוֹם.<BR>
<B>ג,יח</B>  עֵץ-חַיִּים הִיא, לַמַּחֲזִיקִים בָּהּ;    וְתֹמְכֶיהָ מְאֻשָּׁר.</P>

<P><B>ג,יט</B>  יְהוָה--בְּחָכְמָה יָסַד-אָרֶץ;    כּוֹנֵן שָׁמַיִם, בִּתְבוּנָה.<BR>
<B>ג,כ</B>  בְּדַעְתּוֹ, תְּהוֹמוֹת נִבְקָעוּ;    וּשְׁחָקִים, יִרְעֲפוּ-טָל.<BR>
<B>ג,כא</B>  בְּנִי, אַל-יָלֻזוּ מֵעֵינֶיךָ;    נְצֹר תֻּשִׁיָּה, וּמְזִמָּה.<BR>
<B>ג,כב</B>  וְיִהְיוּ חַיִּים לְנַפְשֶׁךָ;    וְחֵן, לְגַרְגְּרֹתֶיךָ.<BR>
<B>ג,כג</B>  אָז תֵּלֵךְ לָבֶטַח דַּרְכֶּךָ;    וְרַגְלְךָ, לֹא תִגּוֹף.<BR>
<B>ג,כד</B>  אִם-תִּשְׁכַּב לֹא-תִפְחָד;    וְשָׁכַבְתָּ, וְעָרְבָה שְׁנָתֶךָ.<BR>
<B>ג,כה</B>  אַל-תִּירָא, מִפַּחַד פִּתְאֹם;    וּמִשֹּׁאַת רְשָׁעִים, כִּי תָבֹא.<BR>
<B>ג,כו</B>  כִּי-יְהוָה, יִהְיֶה בְכִסְלֶךָ;    וְשָׁמַר רַגְלְךָ מִלָּכֶד.<BR>
<B>ג,כז</B>  אַל-תִּמְנַע-טוֹב מִבְּעָלָיו--    בִּהְיוֹת לְאֵל ידיך (יָדְךָ) לַעֲשׂוֹת.<BR>
<B>ג,כח</B>  אַל-תֹּאמַר לרעיך (לְרֵעֲךָ), לֵךְ וָשׁוּב--וּמָחָר אֶתֵּן;    וְיֵשׁ אִתָּךְ.<BR>
<B>ג,כט</B>  אַל-תַּחֲרֹשׁ עַל-רֵעֲךָ רָעָה;    וְהוּא-יוֹשֵׁב לָבֶטַח אִתָּךְ.<BR>
<B>ג,ל</B>  אַל-תרוב (תָּרִיב) עִם-אָדָם חִנָּם--    אִם-לֹא גְמָלְךָ רָעָה.<BR>
<B>ג,לא</B>  אַל-תְּקַנֵּא, בְּאִישׁ חָמָס;    וְאַל-תִּבְחַר, בְּכָל-דְּרָכָיו.<BR>
<B>ג,לב</B>  כִּי תוֹעֲבַת יְהוָה נָלוֹז;    וְאֶת-יְשָׁרִים סוֹדוֹ.<BR>
<B>ג,לג</B>  מְאֵרַת יְהוָה, בְּבֵית רָשָׁע;    וּנְוֵה צַדִּיקִים יְבָרֵךְ.<BR>
<B>ג,לד</B>  אִם-לַלֵּצִים הוּא-יָלִיץ;    ולעניים (וְלַעֲנָוִים), יִתֶּן-חֵן.<BR>
<B>ג,לה</B>  כָּבוֹד, חֲכָמִים יִנְחָלוּ;    וּכְסִילִים, מֵרִים קָלוֹן.</P>

<P><B>ד,א</B>  שִׁמְעוּ בָנִים, מוּסַר אָב;    וְהַקְשִׁיבוּ, לָדַעַת בִּינָה.<BR>
<B>ד,ב</B>  כִּי לֶקַח טוֹב, נָתַתִּי לָכֶם;    תּוֹרָתִי, אַל-תַּעֲזֹבוּ.<BR>
<B>ד,ג</B>  כִּי-בֵן, הָיִיתִי לְאָבִי;    רַךְ וְיָחִיד, לִפְנֵי אִמִּי.<BR>
<B>ד,ד</B>  וַיֹּרֵנִי--וַיֹּאמֶר לִי, יִתְמָךְ-דְּבָרַי לִבֶּךָ;    שְׁמֹר מִצְותַי וֶחְיֵה.<BR>
<B>ד,ה</B>  קְנֵה חָכְמָה, קְנֵה בִינָה;    אַל-תִּשְׁכַּח וְאַל-תֵּט, מֵאִמְרֵי-פִי.<BR>
<B>ד,ו</B>  אַל-תַּעַזְבֶהָ וְתִשְׁמְרֶךָּ;    אֱהָבֶהָ וְתִצְּרֶךָּ.<BR>
<B>ד,ז</B>  רֵאשִׁית חָכְמָה, קְנֵה חָכְמָה;    וּבְכָל-קִנְיָנְךָ, קְנֵה בִינָה.<BR>
<B>ד,ח</B>  סַלְסְלֶהָ וּתְרוֹמְמֶךָּ;    תְּכַבֵּדְךָ, כִּי תְחַבְּקֶנָּה.<BR>
<B>ד,ט</B>  תִּתֵּן לְרֹאשְׁךָ, לִוְיַת-חֵן;    עֲטֶרֶת תִּפְאֶרֶת תְּמַגְּנֶךָּ.<BR>
<B>ד,י</B>  שְׁמַע בְּנִי, וְקַח אֲמָרָי;    וְיִרְבּוּ לְךָ, שְׁנוֹת חַיִּים.<BR>
<B>ד,יא</B>  בְּדֶרֶךְ חָכְמָה, הֹרֵיתִיךָ;    הִדְרַכְתִּיךָ, בְּמַעְגְּלֵי-יֹשֶׁר.<BR>
<B>ד,יב</B>  בְּלֶכְתְּךָ, לֹא-יֵצַר צַעֲדֶךָ;    וְאִם-תָּרוּץ, לֹא תִכָּשֵׁל.<BR>
<B>ד,יג</B>  הַחֲזֵק בַּמּוּסָר אַל-תֶּרֶף;    נִצְּרֶהָ, כִּי-הִיא חַיֶּיךָ.<BR>
<B>ד,יד</B>  בְּאֹרַח רְשָׁעִים, אַל-תָּבֹא;    וְאַל-תְּאַשֵּׁר, בְּדֶרֶךְ רָעִים.<BR>
<B>ד,טו</B>  פְּרָעֵהוּ אַל-תַּעֲבָר-בּוֹ;    שְׂטֵה מֵעָלָיו וַעֲבֹר.<BR>
<B>ד,טז</B>  כִּי לֹא יִשְׁנוּ, אִם-לֹא יָרֵעוּ;    וְנִגְזְלָה שְׁנָתָם, אִם-לֹא יכשולו (יַכְשִׁילוּ).<BR>
<B>ד,יז</B>  כִּי לָחֲמוּ, לֶחֶם רֶשַׁע;    וְיֵין חֲמָסִים יִשְׁתּוּ.<BR>
<B>ד,יח</B>  וְאֹרַח צַדִּיקִים, כְּאוֹר נֹגַהּ:    הוֹלֵךְ וָאוֹר, עַד-נְכוֹן הַיּוֹם.<BR>
<B>ד,יט</B>  דֶּרֶךְ רְשָׁעִים, כָּאֲפֵלָה:    לֹא יָדְעוּ, בַּמֶּה יִכָּשֵׁלוּ.</P>

<P><B>ד,כ</B>  בְּנִי, לִדְבָרַי הַקְשִׁיבָה;    לַאֲמָרַי, הַט-אָזְנֶךָ.<BR>
<B>ד,כא</B>  אַל-יַלִּיזוּ מֵעֵינֶיךָ;    שָׁמְרֵם, בְּתוֹךְ לְבָבֶךָ.<BR>
<B>ד,כב</B>  כִּי-חַיִּים הֵם, לְמֹצְאֵיהֶם;    וּלְכָל-בְּשָׂרוֹ מַרְפֵּא.<BR>
<B>ד,כג</B>  מִכָּל-מִשְׁמָר, נְצֹר לִבֶּךָ:    כִּי-מִמֶּנּוּ, תּוֹצְאוֹת חַיִּים.<BR>
<B>ד,כד</B>  הָסֵר מִמְּךָ, עִקְּשׁוּת פֶּה;    וּלְזוּת שְׂפָתַיִם, הַרְחֵק מִמֶּךָּ.<BR>
<B>ד,כה</B>  עֵינֶיךָ, לְנֹכַח יַבִּיטוּ;    וְעַפְעַפֶּיךָ, יַיְשִׁרוּ נֶגְדֶּךָ.<BR>
<B>ד,כו</B>  פַּלֵּס, מַעְגַּל רַגְלֶךָ;    וְכָל-דְּרָכֶיךָ יִכֹּנוּ.<BR>
<B>ד,כז</B>  אַל-תֵּט-יָמִין וּשְׂמֹאול;    הָסֵר רַגְלְךָ מֵרָע.</P>

<P><B>ה,א</B>  בְּנִי, לְחָכְמָתִי הַקְשִׁיבָה;    לִתְבוּנָתִי, הַט-אָזְנֶךָ.<BR>
<B>ה,ב</B>  לִשְׁמֹר מְזִמּוֹת;    וְדַעַת, שְׂפָתֶיךָ יִנְצֹרוּ.<BR>
<B>ה,ג</B>  כִּי נֹפֶת תִּטֹּפְנָה, שִׂפְתֵי זָרָה;    וְחָלָק מִשֶּׁמֶן חִכָּהּ.<BR>
<B>ה,ד</B>  וְאַחֲרִיתָהּ, מָרָה כַלַּעֲנָה;    חַדָּה, כְּחֶרֶב פִּיּוֹת.<BR>
<B>ה,ה</B>  רַגְלֶיהָ, יֹרְדוֹת מָוֶת;    שְׁאוֹל, צְעָדֶיהָ יִתְמֹכוּ.<BR>
<B>ה,ו</B>  אֹרַח חַיִּים, פֶּן-תְּפַלֵּס;    נָעוּ מַעְגְּלֹתֶיהָ, לֹא תֵדָע.</P>

<P><B>ה,ז</B>  וְעַתָּה בָנִים, שִׁמְעוּ-לִי;    וְאַל-תָּסוּרוּ, מֵאִמְרֵי-פִי.<BR>
<B>ה,ח</B>  הַרְחֵק מֵעָלֶיהָ דַרְכֶּךָ;    וְאַל-תִּקְרַב, אֶל-פֶּתַח בֵּיתָהּ.<BR>
<B>ה,ט</B>  פֶּן-תִּתֵּן לַאֲחֵרִים הוֹדֶךָ;    וּשְׁנֹתֶיךָ, לְאַכְזָרִי.<BR>
<B>ה,י</B>  פֶּן-יִשְׂבְּעוּ זָרִים כֹּחֶךָ;    וַעֲצָבֶיךָ, בְּבֵית נָכְרִי.<BR>
<B>ה,יא</B>  וְנָהַמְתָּ בְאַחֲרִיתֶךָ;    בִּכְלוֹת בְּשָׂרְךָ, וּשְׁאֵרֶךָ.<BR>
<B>ה,יב</B>  וְאָמַרְתָּ--אֵיךְ, שָׂנֵאתִי מוּסָר;    וְתוֹכַחַת, נָאַץ לִבִּי.<BR>
<B>ה,יג</B>  וְלֹא-שָׁמַעְתִּי, בְּקוֹל מוֹרָי;    וְלִמְלַמְּדַי, לֹא-הִטִּיתִי אָזְנִי.<BR>
<B>ה,יד</B>  כִּמְעַט, הָיִיתִי בְכָל-רָע--    בְּתוֹךְ קָהָל וְעֵדָה.<BR>
<B>ה,טו</B>  שְׁתֵה-מַיִם מִבּוֹרֶךָ;    וְנֹזְלִים, מִתּוֹךְ בְּאֵרֶךָ.<BR>
<B>ה,טז</B>  יָפוּצוּ מַעְיְנֹתֶיךָ חוּצָה;    בָּרְחֹבוֹת, פַּלְגֵי-מָיִם.<BR>
<B>ה,יז</B>  יִהְיוּ-לְךָ לְבַדֶּךָ;    וְאֵין לְזָרִים אִתָּךְ.<BR>
<B>ה,יח</B>  יְהִי-מְקוֹרְךָ בָרוּךְ;    וּשְׂמַח, מֵאֵשֶׁת נְעוּרֶךָ.<BR>
<B>ה,יט</B>  אַיֶּלֶת אֲהָבִים,    וְיַעֲלַת-חֵן:<BR>דַּדֶּיהָ, יְרַוֻּךָ בְכָל-עֵת;    בְּאַהֲבָתָהּ, תִּשְׁגֶּה תָמִיד.<BR>
<B>ה,כ</B>  וְלָמָּה תִשְׁגֶּה בְנִי בְזָרָה;    וּתְחַבֵּק, חֵק נָכְרִיָּה.<BR>
<B>ה,כא</B>  כִּי נֹכַח, עֵינֵי יְהוָה--דַּרְכֵי-אִישׁ;    וְכָל-מַעְגְּלֹתָיו מְפַלֵּס.<BR>
<B>ה,כב</B>  עֲווֹנֹתָיו--יִלְכְּדֻנוֹ אֶת-הָרָשָׁע;    וּבְחַבְלֵי חַטָּאתוֹ, יִתָּמֵךְ.<BR>
<B>ה,כג</B>  הוּא--יָמוּת, בְּאֵין מוּסָר;    וּבְרֹב אִוַּלְתּוֹ יִשְׁגֶּה.</P>

<P><B>ו,א</B>  בְּנִי, אִם-עָרַבְתָּ לְרֵעֶךָ;    תָּקַעְתָּ לַזָּר כַּפֶּיךָ.<BR>
<B>ו,ב</B>  נוֹקַשְׁתָּ בְאִמְרֵי-פִיךָ;    נִלְכַּדְתָּ, בְּאִמְרֵי-פִיךָ.<BR>
<B>ו,ג</B>  עֲשֵׂה זֹאת אֵפוֹא בְּנִי, וְהִנָּצֵל--    כִּי בָאתָ בְכַף-רֵעֶךָ;<BR>לֵךְ הִתְרַפֵּס,    וּרְהַב רֵעֶיךָ.<BR>
<B>ו,ד</B>  אַל-תִּתֵּן שֵׁנָה לְעֵינֶיךָ;    וּתְנוּמָה, לְעַפְעַפֶּיךָ.<BR>
<B>ו,ה</B>  הִנָּצֵל, כִּצְבִי מִיָּד;    וּכְצִפּוֹר, מִיַּד יָקוּשׁ.</P>

<P><B>ו,ו</B>  לֵךְ-אֶל-נְמָלָה עָצֵל;    רְאֵה דְרָכֶיהָ וַחֲכָם.<BR>
<B>ו,ז</B>  אֲשֶׁר אֵין-לָהּ קָצִין--    שֹׁטֵר וּמֹשֵׁל.<BR>
<B>ו,ח</B>  תָּכִין בַּקַּיִץ לַחְמָהּ;    אָגְרָה בַקָּצִיר, מַאֲכָלָהּ.<BR>
<B>ו,ט</B>  עַד-מָתַי עָצֵל תִּשְׁכָּב;    מָתַי, תָּקוּם מִשְּׁנָתֶךָ.<BR>
<B>ו,י</B>  מְעַט שֵׁנוֹת, מְעַט תְּנוּמוֹת;    מְעַט, חִבֻּק יָדַיִם לִשְׁכָּב.<BR>
<B>ו,יא</B>  וּבָא-כִמְהַלֵּךְ רֵאשֶׁךָ;    וּמַחְסֹרְךָ, כְּאִישׁ מָגֵן.</P>

<P><B>ו,יב</B>  אָדָם בְּלִיַּעַל, אִישׁ אָוֶן;    הוֹלֵךְ, עִקְּשׁוּת פֶּה.<BR>
<B>ו,יג</B>  קֹרֵץ בְּעֵינָו, מֹלֵל בְּרַגְלָו;    מֹרֶה, בְּאֶצְבְּעֹתָיו.<BR>
<B>ו,יד</B>  תַּהְפֻּכוֹת, בְּלִבּוֹ--חֹרֵשׁ רָע בְּכָל-עֵת;    מדנים (מִדְיָנִים) יְשַׁלֵּחַ.<BR>
<B>ו,טו</B>  עַל-כֵּן--פִּתְאֹם, יָבוֹא אֵידוֹ;    פֶּתַע יִשָּׁבֵר, וְאֵין מַרְפֵּא.</P>

<P><B>ו,טז</B>  שֶׁשׁ-הֵנָּה, שָׂנֵא יְהוָה;    וְשֶׁבַע, תועבות (תּוֹעֲבַת) נַפְשׁוֹ.<BR>
<B>ו,יז</B>  עֵינַיִם רָמוֹת, לְשׁוֹן שָׁקֶר;    וְיָדַיִם, שֹׁפְכוֹת דָּם-נָקִי.<BR>
<B>ו,יח</B>  לֵב--חֹרֵשׁ, מַחְשְׁבוֹת אָוֶן;    רַגְלַיִם מְמַהֲרוֹת, לָרוּץ לָרָעָה.<BR>
<B>ו,יט</B>  יָפִיחַ כְּזָבִים, עֵד שָׁקֶר;    וּמְשַׁלֵּחַ מְדָנִים, בֵּין אַחִים.</P>

<P><B>ו,כ</B>  נְצֹר בְּנִי, מִצְוַת אָבִיךָ;    וְאַל-תִּטֹּשׁ, תּוֹרַת אִמֶּךָ.<BR>
<B>ו,כא</B>  קָשְׁרֵם עַל-לִבְּךָ תָמִיד;    עָנְדֵם, עַל-גַּרְגְּרֹתֶךָ.<BR>
<B>ו,כב</B>  בְּהִתְהַלֶּכְךָ, תַּנְחֶה אֹתָךְ--    בְּשָׁכְבְּךָ, תִּשְׁמֹר עָלֶיךָ;<BR>וַהֲקִיצוֹתָ,    הִיא תְשִׂיחֶךָ.<BR>
<B>ו,כג</B>  כִּי נֵר מִצְוָה, וְתוֹרָה אוֹר;    וְדֶרֶךְ חַיִּים, תּוֹכְחוֹת מוּסָר.<BR>
<B>ו,כד</B>  לִשְׁמָרְךָ, מֵאֵשֶׁת רָע;    מֵחֶלְקַת, לָשׁוֹן נָכְרִיָּה.<BR>
<B>ו,כה</B>  אַל-תַּחְמֹד יָפְיָהּ, בִּלְבָבֶךָ;    וְאַל-תִּקָּחֲךָ, בְּעַפְעַפֶּיהָ.<BR>
<B>ו,כו</B>  כִּי בְעַד-אִשָּׁה זוֹנָה,    עַד-כִּכַּר-לָחֶם:<BR>וְאֵשֶׁת אִישׁ--    נֶפֶשׁ יְקָרָה תָצוּד.</P>

<P><B>ו,כז</B>  הֲיַחְתֶּה אִישׁ אֵשׁ בְּחֵיקוֹ;    וּבְגָדָיו, לֹא תִשָּׂרַפְנָה.<BR>
<B>ו,כח</B>  אִם-יְהַלֵּךְ אִישׁ, עַל-הַגֶּחָלִים;    וְרַגְלָיו, לֹא תִכָּוֶינָה.<BR>
<B>ו,כט</B>  כֵּן--הַבָּא, אֶל-אֵשֶׁת רֵעֵהוּ:    לֹא-יִנָּקֶה, כָּל-הַנֹּגֵעַ בָּהּ.<BR>
<B>ו,ל</B>  לֹא-יָבוּזוּ לַגַּנָּב, כִּי יִגְנוֹב--    לְמַלֵּא נַפְשׁוֹ, כִּי יִרְעָב.<BR>
<B>ו,לא</B>  וְנִמְצָא, יְשַׁלֵּם שִׁבְעָתָיִם:    אֶת-כָּל-הוֹן בֵּיתוֹ יִתֵּן.<BR>
<B>ו,לב</B>  נֹאֵף אִשָּׁה חֲסַר-לֵב;    מַשְׁחִית נַפְשׁוֹ, הוּא יַעֲשֶׂנָּה.<BR>
<B>ו,לג</B>  נֶגַע-וְקָלוֹן יִמְצָא;    וְחֶרְפָּתוֹ, לֹא תִמָּחֶה.<BR>
<B>ו,לד</B>  כִּי-קִנְאָה חֲמַת-גָּבֶר;    וְלֹא-יַחְמוֹל, בְּיוֹם נָקָם.<BR>
<B>ו,לה</B>  לֹא-יִשָּׂא, פְּנֵי כָל-כֹּפֶר;    וְלֹא-יֹאבֶה, כִּי תַרְבֶּה-שֹּׁחַד.</P>

<P><B>ז,א</B>  בְּנִי, שְׁמֹר אֲמָרָי;    וּמִצְותַי, תִּצְפֹּן אִתָּךְ.<BR>
<B>ז,ב</B>  שְׁמֹר מִצְותַי וֶחְיֵה;    וְתוֹרָתִי, כְּאִישׁוֹן עֵינֶיךָ.<BR>
<B>ז,ג</B>  קָשְׁרֵם עַל-אֶצְבְּעֹתֶיךָ;    כָּתְבֵם, עַל-לוּחַ לִבֶּךָ.<BR>
<B>ז,ד</B>  אֱמֹר לַחָכְמָה, אֲחֹתִי אָתְּ;    וּמֹדָע, לַבִּינָה תִקְרָא.<BR>
<B>ז,ה</B>  לִשְׁמָרְךָ, מֵאִשָּׁה זָרָה;    מִנָּכְרִיָּה, אֲמָרֶיהָ הֶחֱלִיקָה.<BR>
<B>ז,ו</B>  כִּי, בְּחַלּוֹן בֵּיתִי--    בְּעַד אֶשְׁנַבִּי נִשְׁקָפְתִּי.<BR>
<B>ז,ז</B>  וָאֵרֶא בַפְּתָאיִם, אָבִינָה בַבָּנִים--    נַעַר חֲסַר-לֵב.<BR>
<B>ז,ח</B>  עֹבֵר בַּשּׁוּק, אֵצֶל פִּנָּהּ;    וְדֶרֶךְ בֵּיתָהּ יִצְעָד.<BR>
<B>ז,ט</B>  בְּנֶשֶׁף-בְּעֶרֶב יוֹם;    בְּאִישׁוֹן לַיְלָה, וַאֲפֵלָה.<BR>
<B>ז,י</B>  וְהִנֵּה אִשָּׁה, לִקְרָאתוֹ;    שִׁית זוֹנָה, וּנְצֻרַת לֵב.<BR>
<B>ז,יא</B>  הֹמִיָּה הִיא וְסֹרָרֶת;    בְּבֵיתָהּ, לֹא-יִשְׁכְּנוּ רַגְלֶיהָ.<BR>
<B>ז,יב</B>  פַּעַם, בַּחוּץ--פַּעַם בָּרְחֹבוֹת;    וְאֵצֶל כָּל-פִּנָּה תֶאֱרֹב.<BR>
<B>ז,יג</B>  וְהֶחֱזִיקָה בּוֹ, וְנָשְׁקָה לּוֹ;    הֵעֵזָה פָנֶיהָ, וַתֹּאמַר לוֹ.<BR>
<B>ז,יד</B>  זִבְחֵי שְׁלָמִים עָלָי;    הַיּוֹם, שִׁלַּמְתִּי נְדָרָי.<BR>
<B>ז,טו</B>  עַל-כֵּן, יָצָאתִי לִקְרָאתֶךָ;    לְשַׁחֵר פָּנֶיךָ, וָאֶמְצָאֶךָּ.<BR>
<B>ז,טז</B>  מַרְבַדִּים, רָבַדְתִּי עַרְשִׂי;    חֲטֻבוֹת, אֵטוּן מִצְרָיִם.<BR>
<B>ז,יז</B>  נַפְתִּי מִשְׁכָּבִי--    מֹר אֲהָלִים, וְקִנָּמוֹן.<BR>
<B>ז,יח</B>  לְכָה נִרְוֶה דֹדִים, עַד-הַבֹּקֶר;    נִתְעַלְּסָה, בָּאֳהָבִים.<BR>
<B>ז,יט</B>  כִּי אֵין הָאִישׁ בְּבֵיתוֹ;    הָלַךְ, בְּדֶרֶךְ מֵרָחוֹק.<BR>
<B>ז,כ</B>  צְרוֹר-הַכֶּסֶף, לָקַח בְּיָדוֹ;    לְיוֹם הַכֵּסֶא, יָבֹא בֵיתוֹ.<BR>
<B>ז,כא</B>  הִטַּתּוּ, בְּרֹב לִקְחָהּ;    בְּחֵלֶק שְׂפָתֶיהָ, תַּדִּיחֶנּוּ.<BR>
<B>ז,כב</B>  הוֹלֵךְ אַחֲרֶיהָ, פִּתְאֹם:    כְּשׁוֹר, אֶל-טֶבַח יָבֹא; וּכְעֶכֶס, אֶל-מוּסַר אֱוִיל.<BR>
<B>ז,כג</B>  עַד יְפַלַּח חֵץ, כְּבֵדוֹ--    כְּמַהֵר צִפּוֹר אֶל-פָּח;<BR>וְלֹא-יָדַע,    כִּי-בְנַפְשׁוֹ הוּא.<BR>
<B>ז,כד</B>  וְעַתָּה בָנִים, שִׁמְעוּ-לִי;    וְהַקְשִׁיבוּ, לְאִמְרֵי-פִי.<BR>
<B>ז,כה</B>  אַל-יֵשְׂטְ אֶל-דְּרָכֶיהָ לִבֶּךָ;    אַל-תֵּתַע, בִּנְתִיבוֹתֶיהָ.<BR>
<B>ז,כו</B>  כִּי-רַבִּים חֲלָלִים הִפִּילָה;    וַעֲצֻמִים, כָּל-הֲרֻגֶיהָ.<BR>
<B>ז,כז</B>  דַּרְכֵי שְׁאוֹל בֵּיתָהּ;    יֹרְדוֹת, אֶל-חַדְרֵי-מָוֶת.</P>

<P><B>ח,א</B>  הֲלֹא-חָכְמָה תִקְרָא;    וּתְבוּנָה, תִּתֵּן קוֹלָהּ.<BR>
<B>ח,ב</B>  בְּרֹאשׁ-מְרֹמִים עֲלֵי-דָרֶךְ;    בֵּית נְתִיבוֹת נִצָּבָה.<BR>
<B>ח,ג</B>  לְיַד-שְׁעָרִים לְפִי-קָרֶת;    מְבוֹא פְתָחִים תָּרֹנָּה.<BR>
<B>ח,ד</B>  אֲלֵיכֶם אִישִׁים אֶקְרָא;    וְקוֹלִי, אֶל-בְּנֵי אָדָם.<BR>
<B>ח,ה</B>  הָבִינוּ פְתָאיִם עָרְמָה;    וּכְסִילִים, הָבִינוּ לֵב.<BR>
<B>ח,ו</B>  שִׁמְעוּ, כִּי-נְגִידִים אֲדַבֵּר;    וּמִפְתַּח שְׂפָתַי, מֵישָׁרִים.<BR>
<B>ח,ז</B>  כִּי-אֱמֶת, יֶהְגֶּה חִכִּי;    וְתוֹעֲבַת שְׂפָתַי רֶשַׁע.<BR>
<B>ח,ח</B>  בְּצֶדֶק כָּל-אִמְרֵי-פִי:    אֵין בָּהֶם, נִפְתָּל וְעִקֵּשׁ.<BR>
<B>ח,ט</B>  כֻּלָּם נְכֹחִים, לַמֵּבִין;    וִישָׁרִים, לְמֹצְאֵי דָעַת.<BR>
<B>ח,י</B>  קְחוּ-מוּסָרִי וְאַל-כָּסֶף;    וְדַעַת, מֵחָרוּץ נִבְחָר.<BR>
<B>ח,יא</B>  כִּי-טוֹבָה חָכְמָה, מִפְּנִינִים;    וְכָל-חֲפָצִים, לֹא יִשְׁווּ-בָהּ.<BR>
<B>ח,יב</B>  אֲנִי-חָכְמָה, שָׁכַנְתִּי עָרְמָה;    וְדַעַת מְזִמּוֹת אֶמְצָא.<BR>
<B>ח,יג</B>  יִרְאַת יְהוָה,    שְׂנֹאת-רָע:<BR>גֵּאָה וְגָאוֹן וְדֶרֶךְ רָע, וּפִי תַהְפֻּכוֹת    שָׂנֵאתִי.<BR>
<B>ח,יד</B>  לִי-עֵצָה, וְתוּשִׁיָּה;    אֲנִי בִינָה, לִי גְבוּרָה.<BR>
<B>ח,טו</B>  בִּי, מְלָכִים יִמְלֹכוּ;    וְרֹזְנִים, יְחֹקְקוּ צֶדֶק.<BR>
<B>ח,טז</B>  בִּי, שָׂרִים יָשֹׂרוּ;    וּנְדִיבִים, כָּל-שֹׁפְטֵי צֶדֶק.<BR>
<B>ח,יז</B>  אֲנִי, אהביה (אֹהֲבַי) אֵהָב;    וּמְשַׁחֲרַי, יִמְצָאֻנְנִי.<BR>
<B>ח,יח</B>  עֹשֶׁר-וְכָבוֹד אִתִּי;    הוֹן עָתֵק, וּצְדָקָה.<BR>
<B>ח,יט</B>  טוֹב פִּרְיִי, מֵחָרוּץ וּמִפָּז;    וּתְבוּאָתִי, מִכֶּסֶף נִבְחָר.<BR>
<B>ח,כ</B>  בְּאֹרַח-צְדָקָה אֲהַלֵּךְ;    בְּתוֹךְ, נְתִיבוֹת מִשְׁפָּט.<BR>
<B>ח,כא</B>  לְהַנְחִיל אֹהֲבַי יֵשׁ;    וְאֹצְרֹתֵיהֶם אֲמַלֵּא.<BR>
<B>ח,כב</B>  יְהוָה--קָנָנִי, רֵאשִׁית דַּרְכּוֹ:    קֶדֶם מִפְעָלָיו מֵאָז.<BR>
<B>ח,כג</B>  מֵעוֹלָם, נִסַּכְתִּי מֵרֹאשׁ--    מִקַּדְמֵי-אָרֶץ.<BR>
<B>ח,כד</B>  בְּאֵין-תְּהֹמוֹת חוֹלָלְתִּי;    בְּאֵין מַעְיָנוֹת, נִכְבַּדֵּי-מָיִם.<BR>
<B>ח,כה</B>  בְּטֶרֶם הָרִים הָטְבָּעוּ;    לִפְנֵי גְבָעוֹת חוֹלָלְתִּי.<BR>
<B>ח,כו</B>  עַד-לֹא עָשָׂה, אֶרֶץ וְחוּצוֹת;    וְרֹאשׁ, עַפְרוֹת תֵּבֵל.<BR>
<B>ח,כז</B>  בַּהֲכִינוֹ שָׁמַיִם, שָׁם אָנִי;    בְּחֻקוֹ חוּג, עַל-פְּנֵי תְהוֹם.<BR>
<B>ח,כח</B>  בְּאַמְּצוֹ שְׁחָקִים מִמָּעַל;    בַּעֲזוֹז, עִינוֹת תְּהוֹם.<BR>
<B>ח,כט</B>  בְּשׂוּמוֹ לַיָּם, חֻקּוֹ, וּמַיִם, לֹא יַעַבְרוּ-פִיו;    בְּחוּקוֹ, מוֹסְדֵי אָרֶץ.<BR>
<B>ח,ל</B>  וָאֶהְיֶה אֶצְלוֹ, אָמוֹן:    וָאֶהְיֶה שַׁעֲשׁוּעִים, יוֹם יוֹם; מְשַׂחֶקֶת לְפָנָיו בְּכָל-עֵת.<BR>
<B>ח,לא</B>  מְשַׂחֶקֶת, בְּתֵבֵל אַרְצוֹ;    וְשַׁעֲשֻׁעַי, אֶת-בְּנֵי אָדָם.</P>

<P><B>ח,לב</B>  וְעַתָּה בָנִים, שִׁמְעוּ-לִי;    וְאַשְׁרֵי, דְּרָכַי יִשְׁמֹרוּ.<BR>
<B>ח,לג</B>  שִׁמְעוּ מוּסָר וַחֲכָמוּ;    וְאַל-תִּפְרָעוּ.<BR>
<B>ח,לד</B>  אַשְׁרֵי אָדָם, שֹׁמֵעַ-לִי:    לִשְׁקֹד עַל-דַּלְתֹתַי, יוֹם יוֹם--לִשְׁמֹר, מְזוּזֹת פְּתָחָי.<BR>
<B>ח,לה</B>  כִּי מֹצְאִי, מצאי (מָצָא) חַיִּים;    וַיָּפֶק רָצוֹן, מֵיְהוָה.<BR>
<B>ח,לו</B>  וְחֹטְאִי, חֹמֵס נַפְשׁוֹ;    כָּל-מְשַׂנְאַי, אָהֲבוּ מָוֶת.<BR>
<B>ט,א</B>  חָכְמוֹת, בָּנְתָה בֵיתָהּ;    חָצְבָה עַמּוּדֶיהָ שִׁבְעָה.<BR>
<B>ט,ב</B>  טָבְחָה טִבְחָהּ, מָסְכָה יֵינָהּ;    אַף, עָרְכָה שֻׁלְחָנָהּ.<BR>
<B>ט,ג</B>  שָׁלְחָה נַעֲרֹתֶיהָ תִקְרָא--    עַל-גַּפֵּי, מְרֹמֵי קָרֶת.<BR>
<B>ט,ד</B>  מִי-פֶתִי, יָסֻר הֵנָּה;    חֲסַר-לֵב, אָמְרָה לּוֹ.<BR>
<B>ט,ה</B>  לְכוּ, לַחֲמוּ בְלַחֲמִי;    וּשְׁתוּ, בְּיַיִן מָסָכְתִּי.<BR>
<B>ט,ו</B>  עִזְבוּ פְתָאיִם וִחְיוּ;    וְאִשְׁרוּ, בְּדֶרֶךְ בִּינָה.<BR>
<B>ט,ז</B>  יֹסֵר, לֵץ--לֹקֵחַ לוֹ קָלוֹן;    וּמוֹכִיחַ לְרָשָׁע מוּמוֹ.<BR>
<B>ט,ח</B>  אַל-תּוֹכַח לֵץ, פֶּן-יִשְׂנָאֶךָּ;    הוֹכַח לְחָכָם, וְיֶאֱהָבֶךָּ.<BR>
<B>ט,ט</B>  תֵּן לְחָכָם, וְיֶחְכַּם-עוֹד;    הוֹדַע לְצַדִּיק, וְיוֹסֶף לֶקַח.<BR>
<B>ט,י</B>  תְּחִלַּת חָכְמָה, יִרְאַת יְהוָה;    וְדַעַת קְדֹשִׁים בִּינָה.<BR>
<B>ט,יא</B>  כִּי-בִי, יִרְבּוּ יָמֶיךָ;    וְיוֹסִיפוּ לְּךָ, שְׁנוֹת חַיִּים.<BR>
<B>ט,יב</B>  אִם-חָכַמְתָּ, חָכַמְתָּ לָּךְ;    וְלַצְתָּ, לְבַדְּךָ תִשָּׂא.<BR>
<B>ט,יג</B>  אֵשֶׁת כְּסִילוּת, הֹמִיָּה;    פְּתַיּוּת, וּבַל-יָדְעָה מָּה.<BR>
<B>ט,יד</B>  וְיָשְׁבָה, לְפֶתַח בֵּיתָהּ--    עַל-כִּסֵּא, מְרֹמֵי קָרֶת.<BR>
<B>ט,טו</B>  לִקְרֹא לְעֹבְרֵי-דָרֶךְ;    הַמְיַשְּׁרִים, אֹרְחוֹתָם.<BR>
<B>ט,טז</B>  מִי-פֶתִי, יָסֻר הֵנָּה;    וַחֲסַר-לֵב, וְאָמְרָה לּוֹ.<BR>
<B>ט,יז</B>  מַיִם-גְּנוּבִים יִמְתָּקוּ;    וְלֶחֶם סְתָרִים יִנְעָם.<BR>
<B>ט,יח</B>  וְלֹא-יָדַע, כִּי-רְפָאִים שָׁם;    בְּעִמְקֵי שְׁאוֹל קְרֻאֶיהָ.<BR>
<B>י,א</B>                  מִשְׁלֵי, שְׁלֹמֹה:<BR>בֵּן חָכָם, יְשַׂמַּח-אָב;    וּבֵן כְּסִיל, תּוּגַת אִמּוֹ.<BR>
<B>י,ב</B>  לֹא-יוֹעִילוּ, אוֹצְרוֹת רֶשַׁע;    וּצְדָקָה, תַּצִּיל מִמָּוֶת.<BR>
<B>י,ג</B>  לֹא-יַרְעִיב יְהוָה, נֶפֶשׁ צַדִּיק;    וְהַוַּת רְשָׁעִים יֶהְדֹּף.<BR>
<B>י,ד</B>  רָאשׁ--עֹשֶׂה כַף-רְמִיָּה;    וְיַד חָרוּצִים תַּעֲשִׁיר.<BR>
<B>י,ה</B>  אֹגֵר בַּקַּיִץ, בֵּן מַשְׂכִּיל;    נִרְדָּם בַּקָּצִיר, בֵּן מֵבִישׁ.<BR>
<B>י,ו</B>  בְּרָכוֹת, לְרֹאשׁ צַדִּיק;    וּפִי רְשָׁעִים, יְכַסֶּה חָמָס.<BR>
<B>י,ז</B>  זֵכֶר צַדִּיק, לִבְרָכָה;    וְשֵׁם רְשָׁעִים יִרְקָב.<BR>
<B>י,ח</B>  חֲכַם-לֵב, יִקַּח מִצְות;    וֶאֱוִיל שְׂפָתַיִם, יִלָּבֵט.<BR>
<B>י,ט</B>  הוֹלֵךְ בַּתֹּם, יֵלֶךְ בֶּטַח;    וּמְעַקֵּשׁ דְּרָכָיו, יִוָּדֵעַ.<BR>
<B>י,י</B>  קֹרֵץ עַיִן, יִתֵּן עַצָּבֶת;    וֶאֱוִיל שְׂפָתַיִם, יִלָּבֵט.<BR>
<B>י,יא</B>  מְקוֹר חַיִּים, פִּי צַדִּיק;    וּפִי רְשָׁעִים, יְכַסֶּה חָמָס.<BR>
<B>י,יב</B>  שִׂנְאָה, תְּעֹרֵר מְדָנִים;    וְעַל כָּל-פְּשָׁעִים, תְּכַסֶּה אַהֲבָה.<BR>
<B>י,יג</B>  בְּשִׂפְתֵי נָבוֹן, תִּמָּצֵא חָכְמָה;    וְשֵׁבֶט, לְגֵו חֲסַר-לֵב.<BR>
<B>י,יד</B>  חֲכָמִים יִצְפְּנוּ-דָעַת;    וּפִי-אֱוִיל, מְחִתָּה קְרֹבָה.<BR>
<B>י,טו</B>  הוֹן עָשִׁיר, קִרְיַת עֻזּוֹ;    מְחִתַּת דַּלִּים רֵישָׁם.<BR>
<B>י,טז</B>  פְּעֻלַּת צַדִּיק לְחַיִּים;    תְּבוּאַת רָשָׁע לְחַטָּאת.<BR>
<B>י,יז</B>  אֹרַח לְחַיִּים, שׁוֹמֵר מוּסָר;    וְעֹזֵב תּוֹכַחַת מַתְעֶה.<BR>
<B>י,יח</B>  מְכַסֶּה שִׂנְאָה, שִׂפְתֵי-שָׁקֶר;    וּמוֹצִא דִבָּה, הוּא כְסִיל.<BR>
<B>י,יט</B>  בְּרֹב דְּבָרִים, לֹא יֶחְדַּל-פָּשַׁע;    וְחוֹשֵׂךְ שְׂפָתָיו מַשְׂכִּיל.<BR>
<B>י,כ</B>  כֶּסֶף נִבְחָר, לְשׁוֹן צַדִּיק;    לֵב רְשָׁעִים כִּמְעָט.<BR>
<B>י,כא</B>  שִׂפְתֵי צַדִּיק, יִרְעוּ רַבִּים;    וֶאֱוִילִים, בַּחֲסַר-לֵב יָמוּתוּ.<BR>
<B>י,כב</B>  בִּרְכַּת יְהוָה, הִיא תַעֲשִׁיר;    וְלֹא-יוֹסִף עֶצֶב עִמָּהּ.<BR>
<B>י,כג</B>  כִּשְׂחוֹק לִכְסִיל, עֲשׂוֹת זִמָּה;    וְחָכְמָה, לְאִישׁ תְּבוּנָה.<BR>
<B>י,כד</B>  מְגוֹרַת רָשָׁע, הִיא תְבוֹאֶנּוּ;    וְתַאֲוַת צַדִּיקִים יִתֵּן.<BR>
<B>י,כה</B>  כַּעֲבוֹר סוּפָה, וְאֵין רָשָׁע;    וְצַדִּיק, יְסוֹד עוֹלָם.<BR>
<B>י,כו</B>  כַּחֹמֶץ, לַשִּׁנַּיִם--וְכֶעָשָׁן לָעֵינָיִם:    כֵּן הֶעָצֵל, לְשֹׁלְחָיו.<BR>
<B>י,כז</B>  יִרְאַת יְהוָה, תּוֹסִיף יָמִים;    וּשְׁנוֹת רְשָׁעִים תִּקְצֹרְנָה.<BR>
<B>י,כח</B>  תּוֹחֶלֶת צַדִּיקִים שִׂמְחָה;    וְתִקְוַת רְשָׁעִים תֹּאבֵד.<BR>
<B>י,כט</B>  מָעוֹז לַתֹּם, דֶּרֶךְ יְהוָה;    וּמְחִתָּה, לְפֹעֲלֵי אָוֶן.<BR>
<B>י,ל</B>  צַדִּיק, לְעוֹלָם בַּל-יִמּוֹט;    וּרְשָׁעִים, לֹא יִשְׁכְּנוּ-אָרֶץ.<BR>
<B>י,לא</B>  פִּי-צַדִּיק, יָנוּב חָכְמָה;    וּלְשׁוֹן תַּהְפֻּכוֹת, תִּכָּרֵת.<BR>
<B>י,לב</B>  שִׂפְתֵי צַדִּיק, יֵדְעוּן רָצוֹן;    וּפִי רְשָׁעִים, תַּהְפֻּכוֹת.<BR>
<B>יא,א</B>  מֹאזְנֵי מִרְמָה, תּוֹעֲבַת יְהוָה;    וְאֶבֶן שְׁלֵמָה רְצוֹנוֹ.<BR>
<B>יא,ב</B>  בָּא-זָדוֹן, וַיָּבֹא קָלוֹן;    וְאֶת-צְנוּעִים חָכְמָה.<BR>
<B>יא,ג</B>  תֻּמַּת יְשָׁרִים תַּנְחֵם;    וְסֶלֶף בֹּגְדִים ושדם (יְשָׁדֵּם).<BR>
<B>יא,ד</B>  לֹא-יוֹעִיל הוֹן, בְּיוֹם עֶבְרָה;    וּצְדָקָה, תַּצִּיל מִמָּוֶת.<BR>
<B>יא,ה</B>  צִדְקַת תָּמִים, תְּיַשֵּׁר דַּרְכּוֹ;    וּבְרִשְׁעָתוֹ, יִפֹּל רָשָׁע.<BR>
<B>יא,ו</B>  צִדְקַת יְשָׁרִים, תַּצִּילֵם;    וּבְהַוַּת, בֹּגְדִים יִלָּכֵדוּ.<BR>
<B>יא,ז</B>  בְּמוֹת אָדָם רָשָׁע, תֹּאבַד תִּקְוָה;    וְתוֹחֶלֶת אוֹנִים אָבָדָה.<BR>
<B>יא,ח</B>  צַדִּיק, מִצָּרָה נֶחֱלָץ;    וַיָּבֹא רָשָׁע תַּחְתָּיו.<BR>
<B>יא,ט</B>  בְּפֶה--חָנֵף, יַשְׁחִת רֵעֵהוּ;    וּבְדַעַת, צַדִּיקִים יֵחָלֵצוּ.<BR>
<B>יא,י</B>  בְּטוּב צַדִּיקִים, תַּעֲלֹץ קִרְיָה;    וּבַאֲבֹד רְשָׁעִים רִנָּה.<BR>
<B>יא,יא</B>  בְּבִרְכַּת יְשָׁרִים, תָּרוּם קָרֶת;    וּבְפִי רְשָׁעִים, תֵּהָרֵס.<BR>
<B>יא,יב</B>  בָּז-לְרֵעֵהוּ חֲסַר-לֵב;    וְאִישׁ תְּבוּנוֹת יַחֲרִישׁ.<BR>
<B>יא,יג</B>  הוֹלֵךְ רָכִיל, מְגַלֶּה-סּוֹד;    וְנֶאֱמַן-רוּחַ, מְכַסֶּה דָבָר.<BR>
<B>יא,יד</B>  בְּאֵין תַּחְבֻּלוֹת, יִפָּל-עָם;    וּתְשׁוּעָה, בְּרֹב יוֹעֵץ.<BR>
<B>יא,טו</B>  רַע-יֵרוֹעַ, כִּי-עָרַב זָר;    וְשֹׂנֵא תֹקְעִים בּוֹטֵחַ.<BR>
<B>יא,טז</B>  אֵשֶׁת-חֵן, תִּתְמֹךְ כָּבוֹד;    וְעָרִיצִים, יִתְמְכוּ-עֹשֶׁר.<BR>
<B>יא,יז</B>  גֹּמֵל נַפְשׁוֹ, אִישׁ חָסֶד;    וְעֹכֵר שְׁאֵרוֹ, אַכְזָרִי.<BR>
<B>יא,יח</B>  רָשָׁע--עֹשֶׂה פְעֻלַּת-שָׁקֶר;    וְזֹרֵעַ צְדָקָה, שֶׂכֶר אֱמֶת.<BR>
<B>יא,יט</B>  כֵּן-צְדָקָה לְחַיִּים;    וּמְרַדֵּף רָעָה לְמוֹתוֹ.<BR>
<B>יא,כ</B>  תּוֹעֲבַת יְהוָה, עִקְּשֵׁי-לֵב;    וּרְצוֹנוֹ, תְּמִימֵי דָרֶךְ.<BR>
<B>יא,כא</B>  יָד לְיָד, לֹא-יִנָּקֶה רָּע;    וְזֶרַע צַדִּיקִים נִמְלָט.<BR>
<B>יא,כב</B>  נֶזֶם זָהָב, בְּאַף חֲזִיר--    אִשָּׁה יָפָה, וְסָרַת טָעַם.<BR>
<B>יא,כג</B>  תַּאֲוַת צַדִּיקִים אַךְ-טוֹב;    תִּקְוַת רְשָׁעִים עֶבְרָה.<BR>
<B>יא,כד</B>  יֵשׁ מְפַזֵּר, וְנוֹסָף עוֹד;    וְחֹשֵׂךְ מִיֹּשֶׁר, אַךְ-לְמַחְסוֹר.<BR>
<B>יא,כה</B>  נֶפֶשׁ-בְּרָכָה תְדֻשָּׁן;    וּמַרְוֶה, גַּם-הוּא יוֹרֶא.<BR>
<B>יא,כו</B>  מֹנֵעַ בָּר, יִקְּבֻהוּ לְאוֹם;    וּבְרָכָה, לְרֹאשׁ מַשְׁבִּיר.<BR>
<B>יא,כז</B>  שֹׁחֵר טוֹב, יְבַקֵּשׁ רָצוֹן;    וְדֹרֵשׁ רָעָה תְבוֹאֶנּוּ.<BR>
<B>יא,כח</B>  בּוֹטֵחַ בְּעָשְׁרוֹ, הוּא יִפּוֹל;    וְכֶעָלֶה, צַדִּיקִים יִפְרָחוּ.<BR>
<B>יא,כט</B>  עֹכֵר בֵּיתוֹ, יִנְחַל-רוּחַ;    וְעֶבֶד אֱוִיל, לַחֲכַם-לֵב.<BR>
<B>יא,ל</B>  פְּרִי-צַדִּיק, עֵץ חַיִּים;    וְלֹקֵחַ נְפָשׁוֹת חָכָם.<BR>
<B>יא,לא</B>  הֵן צַדִּיק, בָּאָרֶץ יְשֻׁלָּם;    אַף, כִּי-רָשָׁע וְחוֹטֵא.<BR>
<B>יב,א</B>  אֹהֵב מוּסָר, אֹהֵב דָּעַת;    וְשׂוֹנֵא תוֹכַחַת בָּעַר.<BR>
<B>יב,ב</B>  טוֹב--יָפִיק רָצוֹן, מֵיְהוָה;    וְאִישׁ מְזִמּוֹת יַרְשִׁיעַ.<BR>
<B>יב,ג</B>  לֹא-יִכּוֹן אָדָם בְּרֶשַׁע;    וְשֹׁרֶשׁ צַדִּיקִים, בַּל-יִמּוֹט.<BR>
<B>יב,ד</B>  אֵשֶׁת-חַיִל, עֲטֶרֶת בַּעְלָהּ;    וּכְרָקָב בְּעַצְמוֹתָיו מְבִישָׁה.<BR>
<B>יב,ה</B>  מַחְשְׁבוֹת צַדִּיקִים מִשְׁפָּט;    תַּחְבֻּלוֹת רְשָׁעִים מִרְמָה.<BR>
<B>יב,ו</B>  דִּבְרֵי רְשָׁעִים אֱרָב-דָּם;    וּפִי יְשָׁרִים, יַצִּילֵם.<BR>
<B>יב,ז</B>  הָפוֹךְ רְשָׁעִים וְאֵינָם;    וּבֵית צַדִּיקִים יַעֲמֹד.<BR>
<B>יב,ח</B>  לְפִי-שִׂכְלוֹ, יְהֻלַּל-אִישׁ;    וְנַעֲוֵה-לֵב, יִהְיֶה לָבוּז.<BR>
<B>יב,ט</B>  טוֹב נִקְלֶה, וְעֶבֶד לוֹ--    מִמִּתְכַּבֵּד, וַחֲסַר-לָחֶם.<BR>
<B>יב,י</B>  יוֹדֵעַ צַדִּיק, נֶפֶשׁ בְּהֶמְתּוֹ;    וְרַחֲמֵי רְשָׁעִים, אַכְזָרִי.<BR>
<B>יב,יא</B>  עֹבֵד אַדְמָתוֹ, יִשְׂבַּע-לָחֶם;    וּמְרַדֵּף רֵיקִים חֲסַר-לֵב.<BR>
<B>יב,יב</B>  חָמַד רָשָׁע, מְצוֹד רָעִים;    וְשֹׁרֶשׁ צַדִּיקִים יִתֵּן.<BR>
<B>יב,יג</B>  בְּפֶשַׁע שְׂפָתַיִם, מוֹקֵשׁ רָע;    וַיֵּצֵא מִצָּרָה צַדִּיק.<BR>
<B>יב,יד</B>  מִפְּרִי פִי-אִישׁ, יִשְׂבַּע-טוֹב;    וּגְמוּל יְדֵי-אָדָם, ישוב (יָשִׁיב) לוֹ.<BR>
<B>יב,טו</B>  דֶּרֶךְ אֱוִיל, יָשָׁר בְּעֵינָיו;    וְשֹׁמֵעַ לְעֵצָה חָכָם.<BR>
<B>יב,טז</B>  אֱוִיל--בַּיּוֹם, יִוָּדַע כַּעְסוֹ;    וְכֹסֶה קָלוֹן עָרוּם.<BR>
<B>יב,יז</B>  יָפִיחַ אֱמוּנָה, יַגִּיד צֶדֶק;    וְעֵד שְׁקָרִים מִרְמָה.<BR>
<B>יב,יח</B>  יֵשׁ בּוֹטֶה, כְּמַדְקְרוֹת חָרֶב;    וּלְשׁוֹן חֲכָמִים מַרְפֵּא.<BR>
<B>יב,יט</B>  שְׂפַת-אֱמֶת, תִּכּוֹן לָעַד;    וְעַד-אַרְגִּיעָה, לְשׁוֹן שָׁקֶר.<BR>
<B>יב,כ</B>  מִרְמָה, בְּלֶב-חֹרְשֵׁי רָע;    וּלְיֹעֲצֵי שָׁלוֹם שִׂמְחָה.<BR>
<B>יב,כא</B>  לֹא-יְאֻנֶּה לַצַּדִּיק כָּל-אָוֶן;    וּרְשָׁעִים, מָלְאוּ רָע.<BR>
<B>יב,כב</B>  תּוֹעֲבַת יְהוָה, שִׂפְתֵי-שָׁקֶר;    וְעֹשֵׂי אֱמוּנָה רְצוֹנוֹ.<BR>
<B>יב,כג</B>  אָדָם עָרוּם, כֹּסֶה דָּעַת;    וְלֵב כְּסִילִים, יִקְרָא אִוֶּלֶת.<BR>
<B>יב,כד</B>  יַד-חָרוּצִים תִּמְשׁוֹל;    וּרְמִיָּה, תִּהְיֶה לָמַס.<BR>
<B>יב,כה</B>  דְּאָגָה בְלֶב-אִישׁ יַשְׁחֶנָּה;    וְדָבָר טוֹב יְשַׂמְּחֶנָּה.<BR>
<B>יב,כו</B>  יָתֵר מֵרֵעֵהוּ צַדִּיק;    וְדֶרֶךְ רְשָׁעִים תַּתְעֵם.<BR>
<B>יב,כז</B>  לֹא-יַחֲרֹךְ רְמִיָּה צֵידוֹ;    וְהוֹן-אָדָם יָקָר חָרוּץ.<BR>
<B>יב,כח</B>  בְּאֹרַח-צְדָקָה חַיִּים;    וְדֶרֶךְ נְתִיבָה אַל-מָוֶת.<BR>
<B>יג,א</B>  בֵּן חָכָם, מוּסַר אָב;    וְלֵץ, לֹא-שָׁמַע גְּעָרָה.<BR>
<B>יג,ב</B>  מִפְּרִי פִי-אִישׁ, יֹאכַל טוֹב;    וְנֶפֶשׁ בֹּגְדִים חָמָס.<BR>
<B>יג,ג</B>  נֹצֵר פִּיו, שֹׁמֵר נַפְשׁוֹ;    פֹּשֵׂק שְׂפָתָיו, מְחִתָּה-לוֹ.<BR>
<B>יג,ד</B>  מִתְאַוָּה וָאַיִן, נַפְשׁוֹ עָצֵל;    וְנֶפֶשׁ חָרֻצִים תְּדֻשָּׁן.<BR>
<B>יג,ה</B>  דְּבַר-שֶׁקֶר, יִשְׂנָא צַדִּיק;    וְרָשָׁע, יַבְאִישׁ וְיַחְפִּיר.<BR>
<B>יג,ו</B>  צְדָקָה, תִּצֹּר תָּם-דָּרֶךְ;    וְרִשְׁעָה, תְּסַלֵּף חַטָּאת.<BR>
<B>יג,ז</B>  יֵשׁ מִתְעַשֵּׁר, וְאֵין כֹּל;    מִתְרוֹשֵׁשׁ, וְהוֹן רָב.<BR>
<B>יג,ח</B>  כֹּפֶר נֶפֶשׁ-אִישׁ עָשְׁרוֹ;    וְרָשׁ, לֹא-שָׁמַע גְּעָרָה.<BR>
<B>יג,ט</B>  אוֹר-צַדִּיקִים יִשְׂמָח;    וְנֵר רְשָׁעִים יִדְעָךְ.<BR>
<B>יג,י</B>  רַק-בְּזָדוֹן, יִתֵּן מַצָּה;    וְאֶת-נוֹעָצִים חָכְמָה.<BR>
<B>יג,יא</B>  הוֹן, מֵהֶבֶל יִמְעָט;    וְקֹבֵץ עַל-יָד יַרְבֶּה.<BR>
<B>יג,יב</B>  תּוֹחֶלֶת מְמֻשָּׁכָה, מַחֲלָה-לֵב;    וְעֵץ חַיִּים, תַּאֲוָה בָאָה.<BR>
<B>יג,יג</B>  בָּז לְדָבָר, יֵחָבֶל לוֹ;    וִירֵא מִצְוָה, הוּא יְשֻׁלָּם.<BR>
<B>יג,יד</B>  תּוֹרַת חָכָם, מְקוֹר חַיִּים--    לָסוּר, מִמֹּקְשֵׁי מָוֶת.<BR>
<B>יג,טו</B>  שֵׂכֶל-טוֹב, יִתֶּן-חֵן;    וְדֶרֶךְ בֹּגְדִים אֵיתָן.<BR>
<B>יג,טז</B>  כָּל-עָרוּם, יַעֲשֶׂה בְדָעַת;    וּכְסִיל, יִפְרֹשׂ אִוֶּלֶת.<BR>
<B>יג,יז</B>  מַלְאָךְ רָשָׁע, יִפֹּל בְּרָע;    וְצִיר אֱמוּנִים מַרְפֵּא.<BR>
<B>יג,יח</B>  רֵישׁ וְקָלוֹן, פּוֹרֵעַ מוּסָר;    וְשֹׁמֵר תּוֹכַחַת יְכֻבָּד.<BR>
<B>יג,יט</B>  תַּאֲוָה נִהְיָה, תֶּעֱרַב לְנָפֶשׁ;    וְתוֹעֲבַת כְּסִילִים, סוּר מֵרָע.<BR>
<B>יג,כ</B>  הלוך (הוֹלֵךְ) אֶת-חֲכָמִים וחכם (יֶחְכָּם);    וְרֹעֶה כְסִילִים יֵרוֹעַ.<BR>
<B>יג,כא</B>  חַטָּאִים, תְּרַדֵּף רָעָה;    וְאֶת-צַדִּיקִים, יְשַׁלֶּם-טוֹב.<BR>
<B>יג,כב</B>  טוֹב--יַנְחִיל בְּנֵי-בָנִים;    וְצָפוּן לַצַּדִּיק, חֵיל חוֹטֵא.<BR>
<B>יג,כג</B>  רָב-אֹכֶל, נִיר רָאשִׁים;    וְיֵשׁ נִסְפֶּה, בְּלֹא מִשְׁפָּט.<BR>
<B>יג,כד</B>  חוֹשֵׂךְ שִׁבְטוֹ, שׂוֹנֵא בְנוֹ;    וְאֹהֲבוֹ, שִׁחֲרוֹ מוּסָר.<BR>
<B>יג,כה</B>  צַדִּיק--אֹכֵל, לְשֹׂבַע נַפְשׁוֹ;    וּבֶטֶן רְשָׁעִים תֶּחְסָר.<BR>
<B>יד,א</B>  חַכְמוֹת נָשִׁים, בָּנְתָה בֵיתָהּ;    וְאִוֶּלֶת, בְּיָדֶיהָ תֶהֶרְסֶנּוּ.<BR>
<B>יד,ב</B>  הוֹלֵךְ בְּיָשְׁרוֹ, יְרֵא יְהוָה;    וּנְלוֹז דְּרָכָיו בּוֹזֵהוּ.<BR>
<B>יד,ג</B>  בְּפִי-אֱוִיל, חֹטֶר גַּאֲוָה;    וְשִׂפְתֵי חֲכָמִים, תִּשְׁמוּרֵם.<BR>
<B>יד,ד</B>  בְּאֵין אֲלָפִים, אֵבוּס בָּר;    וְרָב-תְּבוּאוֹת, בְּכֹחַ שׁוֹר.<BR>
<B>יד,ה</B>  עֵד אֱמוּנִים, לֹא יְכַזֵּב;    וְיָפִיחַ כְּזָבִים, עֵד שָׁקֶר.<BR>
<B>יד,ו</B>  בִּקֶּשׁ-לֵץ חָכְמָה וָאָיִן;    וְדַעַת לְנָבוֹן נָקָל.<BR>
<B>יד,ז</B>  לֵךְ מִנֶּגֶד, לְאִישׁ כְּסִיל;    וּבַל-יָדַעְתָּ, שִׂפְתֵי-דָעַת.<BR>
<B>יד,ח</B>  חָכְמַת עָרוּם, הָבִין דַּרְכּוֹ;    וְאִוֶּלֶת כְּסִילִים מִרְמָה.<BR>
<B>יד,ט</B>  אֱוִלִים, יָלִיץ אָשָׁם;    וּבֵין יְשָׁרִים רָצוֹן.<BR>
<B>יד,י</B>  לֵב--יוֹדֵעַ, מָרַּת נַפְשׁוֹ;    וּבְשִׂמְחָתוֹ, לֹא-יִתְעָרַב זָר.<BR>
<B>יד,יא</B>  בֵּית רְשָׁעִים, יִשָּׁמֵד;    וְאֹהֶל יְשָׁרִים יַפְרִיחַ.<BR>
<B>יד,יב</B>  יֵשׁ דֶּרֶךְ יָשָׁר, לִפְנֵי-אִישׁ;    וְאַחֲרִיתָהּ, דַּרְכֵי-מָוֶת.<BR>
<B>יד,יג</B>  גַּם-בִּשְׂחֹק יִכְאַב-לֵב;    וְאַחֲרִיתָהּ שִׂמְחָה תוּגָה.<BR>
<B>יד,יד</B>  מִדְּרָכָיו יִשְׂבַּע, סוּג לֵב;    וּמֵעָלָיו, אִישׁ טוֹב.<BR>
<B>יד,טו</B>  פֶּתִי, יַאֲמִין לְכָל-דָּבָר;    וְעָרוּם, יָבִין לַאֲשֻׁרוֹ.<BR>
<B>יד,טז</B>  חָכָם יָרֵא, וְסָר מֵרָע;    וּכְסִיל, מִתְעַבֵּר וּבוֹטֵחַ.<BR>
<B>יד,יז</B>  קְצַר-אַפַּיִם, יַעֲשֶׂה אִוֶּלֶת;    וְאִישׁ מְזִמּוֹת, יִשָּׂנֵא.<BR>
<B>יד,יח</B>  נָחֲלוּ פְתָאיִם אִוֶּלֶת;    וַעֲרוּמִים, יַכְתִּרוּ דָעַת.<BR>
<B>יד,יט</B>  שַׁחוּ רָעִים, לִפְנֵי טוֹבִים;    וּרְשָׁעִים, עַל-שַׁעֲרֵי צַדִּיק.<BR>
<B>יד,כ</B>  גַּם-לְרֵעֵהוּ, יִשָּׂנֵא רָשׁ;    וְאֹהֲבֵי עָשִׁיר רַבִּים.<BR>
<B>יד,כא</B>  בָּז-לְרֵעֵהוּ חוֹטֵא;    וּמְחוֹנֵן עניים (עֲנָוִים) אַשְׁרָיו.<BR>
<B>יד,כב</B>  הֲלוֹא-יִתְעוּ, חֹרְשֵׁי רָע;    וְחֶסֶד וֶאֱמֶת, חֹרְשֵׁי טוֹב.<BR>
<B>יד,כג</B>  בְּכָל-עֶצֶב, יִהְיֶה מוֹתָר;    וּדְבַר-שְׂפָתַיִם, אַךְ-לְמַחְסוֹר.<BR>
<B>יד,כד</B>  עֲטֶרֶת חֲכָמִים עָשְׁרָם;    אִוֶּלֶת כְּסִילִים אִוֶּלֶת.<BR>
<B>יד,כה</B>  מַצִּיל נְפָשׁוֹת, עֵד אֱמֶת;    וְיָפִחַ כְּזָבִים מִרְמָה.<BR>
<B>יד,כו</B>  בְּיִרְאַת יְהוָה, מִבְטַח-עֹז;    וּלְבָנָיו, יִהְיֶה מַחְסֶה.<BR>
<B>יד,כז</B>  יִרְאַת יְהוָה, מְקוֹר חַיִּים--    לָסוּר, מִמֹּקְשֵׁי מָוֶת.<BR>
<B>יד,כח</B>  בְּרָב-עָם הַדְרַת-מֶלֶךְ;    וּבְאֶפֶס לְאֹם, מְחִתַּת רָזוֹן.<BR>
<B>יד,כט</B>  אֶרֶךְ אַפַּיִם, רַב-תְּבוּנָה;    וּקְצַר-רוּחַ, מֵרִים אִוֶּלֶת.<BR>
<B>יד,ל</B>  חַיֵּי בְשָׂרִים, לֵב מַרְפֵּא;    וּרְקַב עֲצָמוֹת קִנְאָה.<BR>
<B>יד,לא</B>  עֹשֵׁק דָּל, חֵרֵף עֹשֵׂהוּ;    וּמְכַבְּדוֹ, חֹנֵן אֶבְיוֹן.<BR>
<B>יד,לב</B>  בְּרָעָתוֹ, יִדָּחֶה רָשָׁע;    וְחֹסֶה בְמוֹתוֹ צַדִּיק.<BR>
<B>יד,לג</B>  בְּלֵב נָבוֹן, תָּנוּחַ חָכְמָה;    וּבְקֶרֶב כְּסִילִים, תִּוָּדֵעַ.<BR>
<B>יד,לד</B>  צְדָקָה תְרוֹמֵם-גּוֹי;    וְחֶסֶד לְאֻמִּים חַטָּאת.<BR>
<B>יד,לה</B>  רְצוֹן-מֶלֶךְ, לְעֶבֶד מַשְׂכִּיל;    וְעֶבְרָתוֹ, תִּהְיֶה מֵבִישׁ.<BR>
<B>טו,א</B>  מַעֲנֶה-רַּךְ, יָשִׁיב חֵמָה;    וּדְבַר-עֶצֶב, יַעֲלֶה-אָף.<BR>
<B>טו,ב</B>  לְשׁוֹן חֲכָמִים, תֵּיטִיב דָּעַת;    וּפִי כְסִילִים, יַבִּיעַ אִוֶּלֶת.<BR>
<B>טו,ג</B>  בְּכָל-מָקוֹם, עֵינֵי יְהוָה;    צֹפוֹת, רָעִים וְטוֹבִים.<BR>
<B>טו,ד</B>  מַרְפֵּא לָשׁוֹן, עֵץ חַיִּים;    וְסֶלֶף בָּהּ, שֶׁבֶר בְּרוּחַ.<BR>
<B>טו,ה</B>  אֱוִיל--יִנְאַץ, מוּסַר אָבִיו;    וְשֹׁמֵר תּוֹכַחַת יַעְרִים.<BR>
<B>טו,ו</B>  בֵּית צַדִּיק, חֹסֶן רָב;    וּבִתְבוּאַת רָשָׁע נֶעְכָּרֶת.<BR>
<B>טו,ז</B>  שִׂפְתֵי חֲכָמִים, יְזָרוּ דָעַת;    וְלֵב כְּסִילִים לֹא-כֵן.<BR>
<B>טו,ח</B>  זֶבַח רְשָׁעִים, תּוֹעֲבַת יְהוָה;    וּתְפִלַּת יְשָׁרִים רְצוֹנוֹ.<BR>
<B>טו,ט</B>  תּוֹעֲבַת יְהוָה, דֶּרֶךְ רָשָׁע;    וּמְרַדֵּף צְדָקָה יֶאֱהָב.<BR>
<B>טו,י</B>  מוּסָר רָע, לְעֹזֵב אֹרַח;    שׂוֹנֵא תוֹכַחַת יָמוּת.<BR>
<B>טו,יא</B>  שְׁאוֹל וַאֲבַדּוֹן, נֶגֶד יְהוָה;    אַף, כִּי-לִבּוֹת בְּנֵי-אָדָם.<BR>
<B>טו,יב</B>  לֹא יֶאֱהַב-לֵץ, הוֹכֵחַ לוֹ;    אֶל-חֲכָמִים, לֹא יֵלֵךְ.<BR>
<B>טו,יג</B>  לֵב שָׂמֵחַ, יֵיטִב פָּנִים;    וּבְעַצְּבַת-לֵב, רוּחַ נְכֵאָה.<BR>
<B>טו,יד</B>  לֵב נָבוֹן, יְבַקֶּשׁ-דָּעַת;    ופני (וּפִי) כְסִילִים, יִרְעֶה אִוֶּלֶת.<BR>
<B>טו,טו</B>  כָּל-יְמֵי עָנִי רָעִים;    וְטוֹב-לֵב, מִשְׁתֶּה תָמִיד.<BR>
<B>טו,טז</B>  טוֹב-מְעַט, בְּיִרְאַת יְהוָה--    מֵאוֹצָר רָב, וּמְהוּמָה בוֹ.<BR>
<B>טו,יז</B>  טוֹב אֲרֻחַת יָרָק, וְאַהֲבָה-שָׁם--    מִשּׁוֹר אָבוּס, וְשִׂנְאָה-בוֹ.<BR>
<B>טו,יח</B>  אִישׁ חֵמָה, יְגָרֶה מָדוֹן;    וְאֶרֶךְ אַפַּיִם, יַשְׁקִיט רִיב.<BR>
<B>טו,יט</B>  דֶּרֶךְ עָצֵל, כִּמְשֻׂכַת חָדֶק;    וְאֹרַח יְשָׁרִים סְלֻלָה.<BR>
<B>טו,כ</B>  בֵּן חָכָם, יְשַׂמַּח-אָב;    וּכְסִיל אָדָם, בּוֹזֶה אִמּוֹ.<BR>
<B>טו,כא</B>  אִוֶּלֶת, שִׂמְחָה לַחֲסַר-לֵב;    וְאִישׁ תְּבוּנָה, יְיַשֶּׁר-לָכֶת.<BR>
<B>טו,כב</B>  הָפֵר מַחֲשָׁבוֹת, בְּאֵין סוֹד;    וּבְרֹב יוֹעֲצִים תָּקוּם.<BR>
<B>טו,כג</B>  שִׂמְחָה לָאִישׁ, בְּמַעֲנֵה-פִיו;    וְדָבָר בְּעִתּוֹ מַה-טּוֹב.<BR>
<B>טו,כד</B>  אֹרַח חַיִּים, לְמַעְלָה לְמַשְׂכִּיל--    לְמַעַן סוּר, מִשְּׁאוֹל מָטָּה.<BR>
<B>טו,כה</B>  בֵּית גֵּאִים, יִסַּח יְהוָה;    וְיַצֵּב, גְּבוּל אַלְמָנָה.<BR>
<B>טו,כו</B>  תּוֹעֲבַת יְהוָה, מַחְשְׁבוֹת רָע;    וּטְהֹרִים, אִמְרֵי-נֹעַם.<BR>
<B>טו,כז</B>  עֹכֵר בֵּיתוֹ, בּוֹצֵעַ בָּצַע;    וְשׂוֹנֵא מַתָּנֹת יִחְיֶה.<BR>
<B>טו,כח</B>  לֵב צַדִּיק, יֶהְגֶּה לַעֲנוֹת;    וּפִי רְשָׁעִים, יַבִּיעַ רָעוֹת.<BR>
<B>טו,כט</B>  רָחוֹק יְהוָה, מֵרְשָׁעִים;    וּתְפִלַּת צַדִּיקִים יִשְׁמָע.<BR>
<B>טו,ל</B>  מְאוֹר-עֵינַיִם, יְשַׂמַּח-לֵב;    שְׁמוּעָה טוֹבָה, תְּדַשֶּׁן-עָצֶם.<BR>
<B>טו,לא</B>  אֹזֶן--שֹׁמַעַת, תּוֹכַחַת חַיִּים:    בְּקֶרֶב חֲכָמִים תָּלִין.<BR>
<B>טו,לב</B>  פּוֹרֵעַ מוּסָר, מוֹאֵס נַפְשׁוֹ;    וְשׁוֹמֵעַ תּוֹכַחַת, קוֹנֶה לֵּב.<BR>
<B>טו,לג</B>  יִרְאַת יְהוָה, מוּסַר חָכְמָה;    וְלִפְנֵי כָבוֹד עֲנָוָה.<BR>
<B>טז,א</B>  לְאָדָם מַעַרְכֵי-לֵב;    וּמֵיְהוָה, מַעֲנֵה לָשׁוֹן.<BR>
<B>טז,ב</B>  כָּל-דַּרְכֵי-אִישׁ, זַךְ בְּעֵינָיו;    וְתֹכֵן רוּחוֹת יְהוָה.<BR>
<B>טז,ג</B>  גֹּל אֶל-יְהוָה מַעֲשֶׂיךָ;    וְיִכֹּנוּ, מַחְשְׁבֹתֶיךָ.<BR>
<B>טז,ד</B>  כֹּל פָּעַל יְהוָה, לַמַּעֲנֵהוּ;    וְגַם-רָשָׁע, לְיוֹם רָעָה.<BR>
<B>טז,ה</B>  תּוֹעֲבַת יְהוָה, כָּל-גְּבַהּ-לֵב;    יָד לְיָד, לֹא יִנָּקֶה.<BR>
<B>טז,ו</B>  בְּחֶסֶד וֶאֱמֶת, יְכֻפַּר עָון;    וּבְיִרְאַת יְהוָה, סוּר מֵרָע.<BR>
<B>טז,ז</B>  בִּרְצוֹת יְהוָה, דַּרְכֵי-אִישׁ;    גַּם-אוֹיְבָיו, יַשְׁלִם אִתּוֹ.<BR>
<B>טז,ח</B>  טוֹב-מְעַט, בִּצְדָקָה--    מֵרֹב תְּבוּאוֹת, בְּלֹא מִשְׁפָּט.<BR>
<B>טז,ט</B>  לֵב אָדָם, יְחַשֵּׁב דַּרְכּוֹ;    וַיהוָה, יָכִין צַעֲדוֹ.<BR>
<B>טז,י</B>  קֶסֶם עַל-שִׂפְתֵי-מֶלֶךְ;    בְּמִשְׁפָּט, לֹא יִמְעַל-פִּיו.<BR>
<B>טז,יא</B>  פֶּלֶס, וּמֹאזְנֵי מִשְׁפָּט--לַיהוָה;    מַעֲשֵׂהוּ, כָּל-אַבְנֵי-כִיס.<BR>
<B>טז,יב</B>  תּוֹעֲבַת מְלָכִים, עֲשׂוֹת רֶשַׁע:    כִּי בִצְדָקָה, יִכּוֹן כִּסֵּא.<BR>
<B>טז,יג</B>  רְצוֹן מְלָכִים, שִׂפְתֵי-צֶדֶק;    וְדֹבֵר יְשָׁרִים יֶאֱהָב.<BR>
<B>טז,יד</B>  חֲמַת-מֶלֶךְ מַלְאֲכֵי-מָוֶת;    וְאִישׁ חָכָם יְכַפְּרֶנָּה.<BR>
<B>טז,טו</B>  בְּאוֹר-פְּנֵי-מֶלֶךְ חַיִּים;    וּרְצוֹנוֹ, כְּעָב מַלְקוֹשׁ.<BR>
<B>טז,טז</B>  קְנֹה-חָכְמָה--מַה-טּוֹב מֵחָרוּץ;    וּקְנוֹת בִּינָה, נִבְחָר מִכָּסֶף.<BR>
<B>טז,יז</B>  מְסִלַּת יְשָׁרִים, סוּר מֵרָע;    שֹׁמֵר נַפְשׁוֹ, נֹצֵר דַּרְכּוֹ.<BR>
<B>טז,יח</B>  לִפְנֵי-שֶׁבֶר גָּאוֹן;    וְלִפְנֵי כִשָּׁלוֹן, גֹּבַהּ רוּחַ.<BR>
<B>טז,יט</B>  טוֹב שְׁפַל-רוּחַ, אֶת-עניים (עֲנָוִים);    מֵחַלֵּק שָׁלָל, אֶת-גֵּאִים.<BR>
<B>טז,כ</B>  מַשְׂכִּיל עַל-דָּבָר, יִמְצָא-טוֹב;    וּבוֹטֵחַ בַּיהוָה אַשְׁרָיו.<BR>
<B>טז,כא</B>  לַחֲכַם-לֵב, יִקָּרֵא נָבוֹן;    וּמֶתֶק שְׂפָתַיִם, יֹסִיף לֶקַח.<BR>
<B>טז,כב</B>  מְקוֹר חַיִּים, שֵׂכֶל בְּעָלָיו;    וּמוּסַר אֱוִלִים אִוֶּלֶת.<BR>
<B>טז,כג</B>  לֵב חָכָם, יַשְׂכִּיל פִּיהוּ;    וְעַל-שְׂפָתָיו, יֹסִיף לֶקַח.<BR>
<B>טז,כד</B>  צוּף-דְּבַשׁ, אִמְרֵי-נֹעַם;    מָתוֹק לַנֶּפֶשׁ, וּמַרְפֵּא לָעָצֶם.<BR>
<B>טז,כה</B>  יֵשׁ דֶּרֶךְ יָשָׁר, לִפְנֵי-אִישׁ;    וְאַחֲרִיתָהּ, דַּרְכֵי-מָוֶת.<BR>
<B>טז,כו</B>  נֶפֶשׁ עָמֵל, עָמְלָה לּוֹ:    כִּי-אָכַף עָלָיו פִּיהוּ.<BR>
<B>טז,כז</B>  אִישׁ בְּלִיַּעַל, כֹּרֶה רָעָה;    וְעַל-שפתיו (שְׂפָתוֹ), כְּאֵשׁ צָרָבֶת.<BR>
<B>טז,כח</B>  אִישׁ תַּהְפֻּכוֹת, יְשַׁלַּח מָדוֹן;    וְנִרְגָּ<SMALL>ן</SMALL>, מַפְרִיד אַלּוּף.<BR>
<B>טז,כט</B>  אִישׁ חָמָס, יְפַתֶּה רֵעֵהוּ;    וְהוֹלִיכוֹ, בְּדֶרֶךְ לֹא-טוֹב.<BR>
<B>טז,ל</B>  עֹצֶה עֵינָיו, לַחְשֹׁב תַּהְפֻּכוֹת;    קֹרֵץ שְׂפָתָיו, כִּלָּה רָעָה.<BR>
<B>טז,לא</B>  עֲטֶרֶת תִּפְאֶרֶת שֵׂיבָה;    בְּדֶרֶךְ צְדָקָה, תִּמָּצֵא.<BR>
<B>טז,לב</B>  טוֹב אֶרֶךְ אַפַּיִם, מִגִּבּוֹר;    וּמֹשֵׁל בְּרוּחוֹ, מִלֹּכֵד עִיר.<BR>
<B>טז,לג</B>  בַּחֵיק, יוּטַל אֶת-הַגּוֹרָל;    וּמֵיְהוָה, כָּל-מִשְׁפָּטוֹ.<BR>
<B>יז,א</B>  טוֹב פַּת חֲרֵבָה, וְשַׁלְוָה-בָהּ--    מִבַּיִת, מָלֵא זִבְחֵי-רִיב.<BR>
<B>יז,ב</B>  עֶבֶד-מַשְׂכִּיל--יִמְשֹׁל, בְּבֵן מֵבִישׁ;    וּבְתוֹךְ אַחִים, יַחֲלֹק נַחֲלָה.<BR>
<B>יז,ג</B>  מַצְרֵף לַכֶּסֶף, וְכוּר לַזָּהָב;    וּבֹחֵן לִבּוֹת יְהוָה.<BR>
<B>יז,ד</B>  מֵרַע, מַקְשִׁיב עַל-שְׂפַת-אָוֶן;    שֶׁקֶר מֵזִין, עַל-לְשׁוֹן הַוּת.<BR>
<B>יז,ה</B>  לֹעֵג לָרָשׁ, חֵרֵף עֹשֵׂהוּ;    שָׂמֵחַ לְאֵיד, לֹא יִנָּקֶה.<BR>
<B>יז,ו</B>  עֲטֶרֶת זְקֵנִים, בְּנֵי בָנִים;    וְתִפְאֶרֶת בָּנִים אֲבוֹתָם.<BR>
<B>יז,ז</B>  לֹא-נָאוָה לְנָבָל שְׂפַת-יֶתֶר;    אַף, כִּי-לְנָדִיב שְׂפַת-שָׁקֶר.<BR>
<B>יז,ח</B>  אֶבֶן-חֵן הַשֹּׁחַד, בְּעֵינֵי בְעָלָיו;    אֶל-כָּל-אֲשֶׁר יִפְנֶה יַשְׂכִּיל.<BR>
<B>יז,ט</B>  מְכַסֶּה-פֶּשַׁע, מְבַקֵּשׁ אַהֲבָה;    וְשֹׁנֶה בְדָבָר, מַפְרִיד אַלּוּף.<BR>
<B>יז,י</B>  תֵּחַת גְּעָרָה בְמֵבִין--    מֵהַכּוֹת כְּסִיל מֵאָה.<BR>
<B>יז,יא</B>  אַךְ-מְרִי יְבַקֶּשׁ-רָע;    וּמַלְאָךְ אַכְזָרִי, יְשֻׁלַּח-בּוֹ.<BR>
<B>יז,יב</B>  פָּגוֹשׁ דֹּב שַׁכּוּל בְּאִישׁ;    וְאַל-כְּסִיל, בְּאִוַּלְתּוֹ.<BR>
<B>יז,יג</B>  מֵשִׁיב רָעָה, תַּחַת טוֹבָה--    לֹא-תמיש (תָמוּשׁ) רָעָה, מִבֵּיתוֹ.<BR>
<B>יז,יד</B>  פּוֹטֵר מַיִם, רֵאשִׁית מָדוֹן;    וְלִפְנֵי הִתְגַּלַּע, הָרִיב נְטוֹשׁ.<BR>
<B>יז,טו</B>  מַצְדִּיק רָשָׁע, וּמַרְשִׁיעַ צַדִּיק--    תּוֹעֲבַת יְהוָה, גַּם-שְׁנֵיהֶם.<BR>
<B>יז,טז</B>  לָמָּה-זֶּה מְחִיר בְּיַד-כְּסִיל--    לִקְנוֹת חָכְמָה וְלֶב-אָיִן.<BR>
<B>יז,יז</B>  בְּכָל-עֵת, אֹהֵב הָרֵעַ;    וְאָח לְצָרָה, יִוָּלֵד.<BR>
<B>יז,יח</B>  אָדָם חֲסַר-לֵב, תּוֹקֵעַ כָּף;    עֹרֵב עֲרֻבָּה, לִפְנֵי רֵעֵהוּ.<BR>
<B>יז,יט</B>  אֹהֵב פֶּשַׁע, אֹהֵב מַצָּה;    מַגְבִּיהַּ פִּתְחוֹ, מְבַקֶּשׁ-שָׁבֶר.<BR>
<B>יז,כ</B>  עִקֶּשׁ-לֵב, לֹא יִמְצָא-טוֹב;    וְנֶהְפָּךְ בִּלְשׁוֹנוֹ, יִפּוֹל בְּרָעָה.<BR>
<B>יז,כא</B>  יֹלֵד כְּסִיל, לְתוּגָה לוֹ;    וְלֹא-יִשְׂמַח, אֲבִי נָבָל.<BR>
<B>יז,כב</B>  לֵב שָׂמֵחַ, יֵיטִיב גֵּהָה;    וְרוּחַ נְכֵאָה, תְּיַבֶּשׁ-גָּרֶם.<BR>
<B>יז,כג</B>  שֹׁחַד מֵחֵק, רָשָׁע יִקָּח--    לְהַטּוֹת, אָרְחוֹת מִשְׁפָּט.<BR>
<B>יז,כד</B>  אֶת-פְּנֵי מֵבִין חָכְמָה;    וְעֵינֵי כְסִיל, בִּקְצֵה-אָרֶץ.<BR>
<B>יז,כה</B>  כַּעַס לְאָבִיו, בֵּן כְּסִיל;    וּמֶמֶר, לְיוֹלַדְתּוֹ.<BR>
<B>יז,כו</B>  גַּם עֲנוֹשׁ לַצַּדִּיק לֹא-טוֹב--    לְהַכּוֹת נְדִיבִים עַל-יֹשֶׁר.<BR>
<B>יז,כז</B>  חוֹשֵׂךְ אֲמָרָיו, יוֹדֵעַ דָּעַת;    וקר- (יְקַר-) רוּחַ, אִישׁ תְּבוּנָה.<BR>
<B>יז,כח</B>  גַּם אֱוִיל מַחֲרִישׁ, חָכָם יֵחָשֵׁב;    אֹטֵם שְׂפָתָיו נָבוֹן.<BR>
<B>יח,א</B>  לְתַאֲוָה, יְבַקֵּשׁ נִפְרָד;    בְּכָל-תּוּשִׁיָּה, יִתְגַּלָּע.<BR>
<B>יח,ב</B>  לֹא-יַחְפֹּץ כְּסִיל, בִּתְבוּנָה:    כִּי, אִם-בְּהִתְגַּלּוֹת לִבּוֹ.<BR>
<B>יח,ג</B>  בְּבוֹא-רָשָׁע, בָּא גַם-בּוּז;    וְעִם-קָלוֹן חֶרְפָּה.<BR>
<B>יח,ד</B>  מַיִם עֲמֻקִּים, דִּבְרֵי פִי-אִישׁ;    נַחַל נֹבֵעַ, מְקוֹר חָכְמָה.<BR>
<B>יח,ה</B>  שְׂאֵת פְּנֵי-רָשָׁע לֹא-טוֹב--    לְהַטּוֹת צַדִּיק, בַּמִּשְׁפָּט.<BR>
<B>יח,ו</B>  שִׂפְתֵי כְסִיל, יָבֹאוּ בְרִיב;    וּפִיו, לְמַהֲלֻמוֹת יִקְרָא.<BR>
<B>יח,ז</B>  פִּי-כְסִיל, מְחִתָּה-לוֹ;    וּשְׂפָתָיו, מוֹקֵשׁ נַפְשׁוֹ.<BR>
<B>יח,ח</B>  דִּבְרֵי נִרְגָּן, כְּמִתְלַהֲמִים;    וְהֵם, יָרְדוּ חַדְרֵי-בָטֶן.<BR>
<B>יח,ט</B>  גַּם, מִתְרַפֶּה בִמְלַאכְתּוֹ--    אָח הוּא, לְבַעַל מַשְׁחִית.<BR>
<B>יח,י</B>  מִגְדַּל-עֹז, שֵׁם יְהוָה;    בּוֹ-יָרוּץ צַדִּיק וְנִשְׂגָּב.<BR>
<B>יח,יא</B>  הוֹן עָשִׁיר, קִרְיַת עֻזּוֹ;    וּכְחוֹמָה נִשְׂגָּבָה, בְּמַשְׂכִּתוֹ.<BR>
<B>יח,יב</B>  לִפְנֵי-שֶׁבֶר, יִגְבַּהּ לֶב-אִישׁ;    וְלִפְנֵי כָבוֹד עֲנָוָה.<BR>
<B>יח,יג</B>  מֵשִׁיב דָּבָר, בְּטֶרֶם יִשְׁמָע--    אִוֶּלֶת הִיא-לוֹ, וּכְלִמָּה.<BR>
<B>יח,יד</B>  רוּחַ-אִישׁ, יְכַלְכֵּל מַחֲלֵהוּ;    וְרוּחַ נְכֵאָה, מִי יִשָּׂאֶנָּה.<BR>
<B>יח,טו</B>  לֵב נָבוֹן, יִקְנֶה-דָּעַת;    וְאֹזֶן חֲכָמִים, תְּבַקֶּשׁ-דָּעַת.<BR>
<B>יח,טז</B>  מַתָּן אָדָם, יַרְחִיב לוֹ;    וְלִפְנֵי גְדֹלִים יַנְחֶנּוּ.<BR>
<B>יח,יז</B>  צַדִּיק הָרִאשׁוֹן בְּרִיבוֹ;    יבא- (וּבָא-) רֵעֵהוּ, וַחֲקָרוֹ.<BR>
<B>יח,יח</B>  מִדְיָנִים, יַשְׁבִּית הַגּוֹרָל;    וּבֵין עֲצוּמִים יַפְרִיד.<BR>
<B>יח,יט</B>  אָח--נִפְשָׁע מִקִּרְיַת-עֹז;    ומדונים (וּמִדְיָנִים), כִּבְרִיחַ אַרְמוֹן.<BR>
<B>יח,כ</B>  מִפְּרִי פִי-אִישׁ, תִּשְׂבַּע בִּטְנוֹ;    תְּבוּאַת שְׂפָתָיו יִשְׂבָּע.<BR>
<B>יח,כא</B>  מָוֶת וְחַיִּים, בְּיַד-לָשׁוֹן;    וְאֹהֲבֶיהָ, יֹאכַל פִּרְיָהּ.<BR>
<B>יח,כב</B>  מָצָא אִשָּׁה, מָצָא טוֹב;    וַיָּפֶק רָצוֹן, מֵיְהוָה.<BR>
<B>יח,כג</B>  תַּחֲנוּנִים יְדַבֶּר-רָשׁ;    וְעָשִׁיר, יַעֲנֶה עַזּוֹת.<BR>
<B>יח,כד</B>  אִישׁ רֵעִים, לְהִתְרֹעֵעַ;    וְיֵשׁ אֹהֵב, דָּבֵק מֵאָח.<BR>
<B>יט,א</B>  טוֹב-רָשׁ, הוֹלֵךְ בְּתֻמּוֹ--    מֵעִקֵּשׁ שְׂפָתָיו, וְהוּא כְסִיל.<BR>
<B>יט,ב</B>  גַּם בְּלֹא-דַעַת נֶפֶשׁ לֹא-טוֹב;    וְאָץ בְּרַגְלַיִם חוֹטֵא.<BR>
<B>יט,ג</B>  אִוֶּלֶת אָדָם, תְּסַלֵּף דַּרְכּוֹ;    וְעַל-יְהוָה, יִזְעַף לִבּוֹ.<BR>
<B>יט,ד</B>  הוֹן--יֹסִיף, רֵעִים רַבִּים;    וְדָל, מֵרֵעֵהוּ יִפָּרֵד.<BR>
<B>יט,ה</B>  עֵד שְׁקָרִים, לֹא יִנָּקֶה;    וְיָפִיחַ כְּזָבִים, לֹא יִמָּלֵט.<BR>
<B>יט,ו</B>  רַבִּים, יְחַלּוּ פְנֵי-נָדִיב;    וְכָל-הָרֵעַ, לְאִישׁ מַתָּן.<BR>
<B>יט,ז</B>  כָּל אֲחֵי-רָשׁ, שְׂנֵאֻהוּ--    אַף כִּי מְרֵעֵהוּ, רָחֲקוּ מִמֶּנּוּ;<BR>מְרַדֵּף אֲמָרִים    לא- (לוֹ-) הֵמָּה.<BR>
<B>יט,ח</B>  קֹנֶה-לֵּב, אֹהֵב נַפְשׁוֹ;    שֹׁמֵר תְּבוּנָה, לִמְצֹא-טוֹב.<BR>
<B>יט,ט</B>  עֵד שְׁקָרִים, לֹא יִנָּקֶה;    וְיָפִיחַ כְּזָבִים יֹאבֵד.</P>

<P><B>יט,י</B>  לֹא-נָאוֶה לִכְסִיל תַּעֲנוּג;    אַף, כִּי-לְעֶבֶד מְשֹׁל בְּשָׂרִים.<BR>
<B>יט,יא</B>  שֵׂכֶל אָדָם, הֶאֱרִיךְ אַפּוֹ;    וְתִפְאַרְתּוֹ, עֲבֹר עַל-פָּשַׁע.<BR>
<B>יט,יב</B>  נַהַם כַּכְּפִיר, זַעַף מֶלֶךְ;    וּכְטַל עַל-עֵשֶׂב רְצוֹנוֹ.<BR>
<B>יט,יג</B>  הַוּת לְאָבִיו, בֵּן כְּסִיל;    וְדֶלֶף טֹרֵד, מִדְיְנֵי אִשָּׁה.<BR>
<B>יט,יד</B>  בַּיִת וָהוֹן, נַחֲלַת אָבוֹת;    וּמֵיְהוָה, אִשָּׁה מַשְׂכָּלֶת.<BR>
<B>יט,טו</B>  עַצְלָה, תַּפִּיל תַּרְדֵּמָה;    וְנֶפֶשׁ רְמִיָּה תִרְעָב.<BR>
<B>יט,טז</B>  שֹׁמֵר מִצְוָה, שֹׁמֵר נַפְשׁוֹ;    בּוֹזֵה דְרָכָיו יומת (יָמוּת).<BR>
<B>יט,יז</B>  מַלְוֵה יְהוָה, חוֹנֵן דָּל;    וּגְמֻלוֹ, יְשַׁלֶּם-לוֹ.<BR>
<B>יט,יח</B>  יַסֵּר בִּנְךָ, כִּי-יֵשׁ תִּקְוָה;    וְאֶל-הֲמִיתוֹ, אַל-תִּשָּׂא נַפְשֶׁךָ.<BR>
<B>יט,יט</B>  גרל- (גְּדָל-) חֵמָה, נֹשֵׂא עֹנֶשׁ:    כִּי אִם-תַּצִּיל, וְעוֹד תּוֹסִף.<BR>
<B>יט,כ</B>  שְׁמַע עֵצָה, וְקַבֵּל מוּסָר--    לְמַעַן, תֶּחְכַּם בְּאַחֲרִיתֶךָ.<BR>
<B>יט,כא</B>  רַבּוֹת מַחֲשָׁבוֹת בְּלֶב-אִישׁ;    וַעֲצַת יְהוָה, הִיא תָקוּם.<BR>
<B>יט,כב</B>  תַּאֲוַת אָדָם חַסְדּוֹ;    וְטוֹב-רָשׁ, מֵאִישׁ כָּזָב.<BR>
<B>יט,כג</B>  יִרְאַת יְהוָה לְחַיִּים;    וְשָׂבֵעַ יָלִין, בַּל-יִפָּקֶד רָע.<BR>
<B>יט,כד</B>  טָמַן עָצֵל יָדוֹ, בַּצַּלָּחַת;    גַּם-אֶל-פִּיהוּ, לֹא יְשִׁיבֶנָּה.<BR>
<B>יט,כה</B>  לֵץ תַּכֶּה, וּפֶתִי יַעְרִם;    וְהוֹכִיחַ לְנָבוֹן, יָבִין דָּעַת.<BR>
<B>יט,כו</B>  מְשַׁדֶּד-אָב, יַבְרִיחַ אֵם--    בֵּן, מֵבִישׁ וּמַחְפִּיר.<BR>
<B>יט,כז</B>  חֲדַל-בְּנִי, לִשְׁמֹעַ מוּסָר;    לִשְׁגוֹת, מֵאִמְרֵי-דָעַת.<BR>
<B>יט,כח</B>  עֵד בְּלִיַּעַל, יָלִיץ מִשְׁפָּט;    וּפִי רְשָׁעִים, יְבַלַּע-אָוֶן.<BR>
<B>יט,כט</B>  נָכוֹנוּ לַלֵּצִים שְׁפָטִים;    וּמַהֲלֻמוֹת, לְגֵו כְּסִילִים.<BR>
<B>כ,א</B>  לֵץ הַיַּיִן, הֹמֶה שֵׁכָר;    וְכָל-שֹׁגֶה בּוֹ, לֹא יֶחְכָּם.<BR>
<B>כ,ב</B>  נַהַם כַּכְּפִיר, אֵימַת מֶלֶךְ;    מִתְעַבְּרוֹ, חוֹטֵא נַפְשׁוֹ.<BR>
<B>כ,ג</B>  כָּבוֹד לָאִישׁ, שֶׁבֶת מֵרִיב;    וְכָל-אֱוִיל, יִתְגַּלָּע.<BR>
<B>כ,ד</B>  מֵחֹרֶף, עָצֵל לֹא-יַחֲרֹשׁ;    ישאל (וְשָׁאַל) בַּקָּצִיר וָאָיִן.<BR>
<B>כ,ה</B>  מַיִם עֲמֻקִּים, עֵצָה בְלֶב-אִישׁ;    וְאִישׁ תְּבוּנָה יִדְלֶנָּה.<BR>
<B>כ,ו</B>  רָב-אָדָם--יִקְרָא, אִישׁ חַסְדּוֹ;    וְאִישׁ אֱמוּנִים, מִי יִמְצָא.<BR>
<B>כ,ז</B>  מִתְהַלֵּךְ בְּתֻמּוֹ צַדִּיק;    אַשְׁרֵי בָנָיו אַחֲרָיו.<BR>
<B>כ,ח</B>  מֶלֶךְ, יוֹשֵׁב עַל-כִּסֵּא-דִין--    מְזָרֶה בְעֵינָיו כָּל-רָע.<BR>
<B>כ,ט</B>  מִי-יֹאמַר, זִכִּיתִי לִבִּי;    טָהַרְתִּי, מֵחַטָּאתִי.<BR>
<B>כ,י</B>  אֶבֶן וָאֶבֶן, אֵיפָה וְאֵיפָה--    תּוֹעֲבַת יְהוָה, גַּם-שְׁנֵיהֶם.<BR>
<B>כ,יא</B>  גַּם בְּמַעֲלָלָיו, יִתְנַכֶּר-נָעַר--    אִם-זַךְ וְאִם-יָשָׁר פָּעֳלוֹ.<BR>
<B>כ,יב</B>  אֹזֶן שֹׁמַעַת, וְעַיִן רֹאָה--    יְהוָה, עָשָׂה גַם-שְׁנֵיהֶם.<BR>
<B>כ,יג</B>  אַל-תֶּאֱהַב שֵׁנָה, פֶּן-תִּוָּרֵשׁ;    פְּקַח עֵינֶיךָ שְׂבַע-לָחֶם.<BR>
<B>כ,יד</B>  רַע רַע, יֹאמַר הַקּוֹנֶה;    וְאֹזֵל לוֹ, אָז יִתְהַלָּל.<BR>
<B>כ,טו</B>  יֵשׁ זָהָב, וְרָב-פְּנִינִים;    וּכְלִי יְקָר, שִׂפְתֵי-דָעַת.<BR>
<B>כ,טז</B>  לְקַח-בִּגְדוֹ, כִּי-עָרַב זָר;    וּבְעַד נכרים (נָכְרִיָּה) חַבְלֵהוּ.<BR>
<B>כ,יז</B>  עָרֵב לָאִישׁ, לֶחֶם שָׁקֶר;    וְאַחַר, יִמָּלֵא-פִיהוּ חָצָץ.<BR>
<B>כ,יח</B>  מַחֲשָׁבוֹת, בְּעֵצָה תִכּוֹן;    וּבְתַחְבֻּלוֹת, עֲשֵׂה מִלְחָמָה.<BR>
<B>כ,יט</B>  גּוֹלֶה-סּוֹד, הוֹלֵךְ רָכִיל;    וּלְפֹתֶה שְׂפָתָיו, לֹא תִתְעָרָב.<BR>
<B>כ,כ</B>  מְקַלֵּל, אָבִיו וְאִמּוֹ--    יִדְעַךְ נֵרוֹ, באישון (בֶּאֱשׁוּן) חֹשֶׁךְ.<BR>
<B>כ,כא</B>  נַחֲלָה, מבחלת (מְבֹהֶלֶת) בָּרִאשׁוֹנָה;    וְאַחֲרִיתָהּ, לֹא תְבֹרָךְ.<BR>
<B>כ,כב</B>  אַל-תֹּאמַר אֲשַׁלְּמָה-רָע;    קַוֵּה לַיהוָה, וְיֹשַׁע לָךְ.<BR>
<B>כ,כג</B>  תּוֹעֲבַת יְהוָה, אֶבֶן וָאָבֶן;    וּמֹאזְנֵי מִרְמָה לֹא-טוֹב.<BR>
<B>כ,כד</B>  מֵיְהוָה מִצְעֲדֵי-גָבֶר;    וְאָדָם, מַה-יָּבִין דַּרְכּוֹ.<BR>
<B>כ,כה</B>  מוֹקֵשׁ אָדָם, יָלַע קֹדֶשׁ;    וְאַחַר נְדָרִים לְבַקֵּר.<BR>
<B>כ,כו</B>  מְזָרֶה רְשָׁעִים, מֶלֶךְ חָכָם;    וַיָּשֶׁב עֲלֵיהֶם אוֹפָן.<BR>
<B>כ,כז</B>  נֵר יְהוָה, נִשְׁמַת אָדָם;    חֹפֵשׂ, כָּל-חַדְרֵי-בָטֶן.<BR>
<B>כ,כח</B>  חֶסֶד וֶאֱמֶת, יִצְּרוּ-מֶלֶךְ;    וְסָעַד בַּחֶסֶד כִּסְאוֹ.<BR>
<B>כ,כט</B>  תִּפְאֶרֶת בַּחוּרִים כֹּחָם;    וַהֲדַר זְקֵנִים שֵׂיבָה.<BR>
<B>כ,ל</B>  חַבֻּרוֹת פֶּצַע, תמריק (תַּמְרוּק) בְּרָע;    וּמַכּוֹת, חַדְרֵי-בָטֶן.<BR>
<B>כא,א</B>  פַּלְגֵי-מַיִם לֶב-מֶלֶךְ, בְּיַד-יְהוָה;    עַל-כָּל-אֲשֶׁר יַחְפֹּץ יַטֶּנּוּ.<BR>
<B>כא,ב</B>  כָּל-דֶּרֶךְ-אִישׁ, יָשָׁר בְּעֵינָיו;    וְתֹכֵן לִבּוֹת יְהוָה.<BR>
<B>כא,ג</B>  עֲשֹׂה, צְדָקָה וּמִשְׁפָּט--    נִבְחָר לַיהוָה מִזָּבַח.<BR>
<B>כא,ד</B>  רוּם-עֵינַיִם, וּרְחַב-לֵב--    נִר רְשָׁעִים חַטָּאת.<BR>
<B>כא,ה</B>  מַחְשְׁבוֹת חָרוּץ, אַךְ-לְמוֹתָר;    וְכָל-אָץ, אַךְ-לְמַחְסוֹר.<BR>
<B>כא,ו</B>  פֹּעַל אֹצָרוֹת, בִּלְשׁוֹן שָׁקֶר--    הֶבֶל נִדָּף, מְבַקְשֵׁי-מָוֶת.<BR>
<B>כא,ז</B>  שֹׁד-רְשָׁעִים יְגוֹרֵם:    כִּי מֵאֲנוּ, לַעֲשׂוֹת מִשְׁפָּט.<BR>
<B>כא,ח</B>  הֲפַכְפַּךְ דֶּרֶךְ אִישׁ וָזָר;    וְזַךְ, יָשָׁר פָּעֳלוֹ.<BR>
<B>כא,ט</B>  טוֹב, לָשֶׁבֶת עַל-פִּנַּת-גָּג--    מֵאֵשֶׁת מִדְיָנִים, וּבֵית חָבֶר.<BR>
<B>כא,י</B>  נֶפֶשׁ רָשָׁע, אִוְּתָה-רָע;    לֹא-יֻחַן בְּעֵינָיו רֵעֵהוּ.<BR>
<B>כא,יא</B>  בַּעֲנָשׁ-לֵץ, יֶחְכַּם-פֶּתִי;    וּבְהַשְׂכִּיל לְחָכָם, יִקַּח-דָּעַת.<BR>
<B>כא,יב</B>  מַשְׂכִּיל צַדִּיק, לְבֵית רָשָׁע;    מְסַלֵּף רְשָׁעִים לָרָע.<BR>
<B>כא,יג</B>  אֹטֵם אָזְנוֹ, מִזַּעֲקַת-דָּל--    גַּם-הוּא יִקְרָא, וְלֹא יֵעָנֶה.<BR>
<B>כא,יד</B>  מַתָּן בַּסֵּתֶר, יִכְפֶּה-אָף;    וְשֹׁחַד בַּחֵק, חֵמָה עַזָּה.<BR>
<B>כא,טו</B>  שִׂמְחָה לַצַּדִּיק, עֲשׂוֹת מִשְׁפָּט;    וּמְחִתָּה, לְפֹעֲלֵי אָוֶן.<BR>
<B>כא,טז</B>  אָדָם--תּוֹעֶה, מִדֶּרֶךְ הַשְׂכֵּל:    בִּקְהַל רְפָאִים יָנוּחַ.<BR>
<B>כא,יז</B>  אִישׁ מַחְסוֹר, אֹהֵב שִׂמְחָה;    אֹהֵב יַיִן-וָשֶׁמֶן, לֹא יַעֲשִׁיר.<BR>
<B>כא,יח</B>  כֹּפֶר לַצַּדִּיק רָשָׁע;    וְתַחַת יְשָׁרִים בּוֹגֵד.<BR>
<B>כא,יט</B>  טוֹב, שֶׁבֶת בְּאֶרֶץ-מִדְבָּר--    מֵאֵשֶׁת מדונים (מִדְיָנִים) וָכָעַס.<BR>
<B>כא,כ</B>  אוֹצָר, נֶחְמָד וָשֶׁמֶן--בִּנְוֵה חָכָם;    וּכְסִיל אָדָם יְבַלְּעֶנּוּ.<BR>
<B>כא,כא</B>  רֹדֵף, צְדָקָה וָחָסֶד--    יִמְצָא חַיִּים, צְדָקָה וְכָבוֹד.<BR>
<B>כא,כב</B>  עִיר גִּבֹּרִים, עָלָה חָכָם;    וַיֹּרֶד, עֹז מִבְטֶחָה.<BR>
<B>כא,כג</B>  שֹׁמֵר פִּיו, וּלְשׁוֹנוֹ--    שֹׁמֵר מִצָּרוֹת נַפְשׁוֹ.<BR>
<B>כא,כד</B>  זֵד יָהִיר, לֵץ שְׁמוֹ--    עוֹשֶׂה, בְּעֶבְרַת זָדוֹן.<BR>
<B>כא,כה</B>  תַּאֲוַת עָצֵל תְּמִיתֶנּוּ:    כִּי-מֵאֲנוּ יָדָיו לַעֲשׂוֹת.<BR>
<B>כא,כו</B>  כָּל-הַיּוֹם, הִתְאַוָּה תַאֲוָה;    וְצַדִּיק יִתֵּן, וְלֹא יַחְשֹׂךְ.<BR>
<B>כא,כז</B>  זֶבַח רְשָׁעִים, תּוֹעֵבָה;    אַף, כִּי-בְזִמָּה יְבִיאֶנּוּ.<BR>
<B>כא,כח</B>  עֵד-כְּזָבִים יֹאבֵד;    וְאִישׁ שׁוֹמֵעַ, לָנֶצַח יְדַבֵּר.<BR>
<B>כא,כט</B>  הֵעֵז אִישׁ רָשָׁע בְּפָנָיו;    וְיָשָׁר, הוּא יכין דרכיו (יָבִין דַּרְכּוֹ).<BR>
<B>כא,ל</B>  אֵין חָכְמָה, וְאֵין תְּבוּנָה--    וְאֵין עֵצָה, לְנֶגֶד יְהוָה.</P>

<P><B>כא,לא</B>  סוּס--מוּכָן, לְיוֹם מִלְחָמָה;    וְלַיהוָה, הַתְּשׁוּעָה.<BR>
<B>כב,א</B>  נִבְחָר שֵׁם, מֵעֹשֶׁר רָב:    מִכֶּסֶף וּמִזָּהָב, חֵן טוֹב.<BR>
<B>כב,ב</B>  עָשִׁיר וָרָשׁ נִפְגָּשׁוּ;    עֹשֵׂה כֻלָּם יְהוָה.<BR>
<B>כב,ג</B>  עָרוּם, רָאָה רָעָה ויסתר (וְנִסְתָּר);    וּפְתָיִים, עָבְרוּ וְנֶעֱנָשׁוּ.<BR>
<B>כב,ד</B>  עֵקֶב עֲנָוָה, יִרְאַת יְהוָה;    עֹשֶׁר וְכָבוֹד וְחַיִּים.<BR>
<B>כב,ה</B>  צִנִּים פַּחִים, בְּדֶרֶךְ עִקֵּשׁ;    שׁוֹמֵר נַפְשׁוֹ, יִרְחַק מֵהֶם.<BR>
<B>כב,ו</B>  חֲנֹךְ לַנַּעַר, עַל-פִּי דַרְכּוֹ--    גַּם כִּי-יַזְקִין, לֹא-יָסוּר מִמֶּנָּה.<BR>
<B>כב,ז</B>  עָשִׁיר, בְּרָשִׁים יִמְשׁוֹל;    וְעֶבֶד לֹוֶה, לְאִישׁ מַלְוֶה.<BR>
<B>כב,ח</B>  זוֹרֵעַ עַוְלָה, יקצור- (יִקְצָר-) אָוֶן;    וְשֵׁבֶט עֶבְרָתוֹ יִכְלֶה.<BR>
<B>כב,ט</B>  טוֹב-עַיִן, הוּא יְבֹרָךְ:    כִּי-נָתַן מִלַּחְמוֹ לַדָּל.<BR>
<B>כב,י</B>  גָּרֵשׁ לֵץ, וְיֵצֵא מָדוֹן;    וְיִשְׁבֹּת, דִּין וְקָלוֹן.<BR>
<B>כב,יא</B>  אֹהֵב טהור- (טְהָר-) לֵב--    חֵן שְׂפָתָיו, רֵעֵהוּ מֶלֶךְ.<BR>
<B>כב,יב</B>  עֵינֵי יְהוָה, נָצְרוּ דָעַת;    וַיְסַלֵּף, דִּבְרֵי בֹגֵד.<BR>
<B>כב,יג</B>  אָמַר עָצֵל, אֲרִי בַחוּץ;    בְּתוֹךְ רְחֹבוֹת, אֵרָצֵחַ.<BR>
<B>כב,יד</B>  שׁוּחָה עֲמֻקָּה, פִּי זָרוֹת;    זְעוּם יְהוָה, יפול- (יִפָּל-) שָׁם.<BR>
<B>כב,טו</B>  אִוֶּלֶת, קְשׁוּרָה בְלֶב-נָעַר;    שֵׁבֶט מוּסָר, יַרְחִיקֶנָּה מִמֶּנּוּ.<BR>
<B>כב,טז</B>  עֹשֵׁק דָּל, לְהַרְבּוֹת לוֹ--    נֹתֵן לְעָשִׁיר, אַךְ-לְמַחְסוֹר.<BR>
<B>כב,יז</B>  הַט אָזְנְךָ--וּשְׁמַע, דִּבְרֵי חֲכָמִים;    וְלִבְּךָ, תָּשִׁית לְדַעְתִּי.<BR>
<B>כב,יח</B>  כִּי-נָעִים, כִּי-תִשְׁמְרֵם בְּבִטְנֶךָ;    יִכֹּנוּ יַחְדָּו, עַל-שְׂפָתֶיךָ.<BR>
<B>כב,יט</B>  לִהְיוֹת בַּיהוָה, מִבְטַחֶךָ--    הוֹדַעְתִּיךָ הַיּוֹם אַף-אָתָּה.<BR>
<B>כב,כ</B>  הֲלֹא כָתַבְתִּי לְךָ, שלשום (שָׁלִשִׁים)--    בְּמֹעֵצוֹת וָדָעַת.<BR>
<B>כב,כא</B>  לְהוֹדִיעֲךָ--קֹשְׁטְ, אִמְרֵי אֱמֶת;    לְהָשִׁיב אֲמָרִים אֱמֶת, לְשֹׁלְחֶיךָ.<BR>
<B>כב,כב</B>  אַל-תִּגְזָל-דָּל, כִּי דַל-הוּא;    וְאַל-תְּדַכֵּא עָנִי בַשָּׁעַר.<BR>
<B>כב,כג</B>  כִּי-יְהוָה, יָרִיב רִיבָם;    וְקָבַע אֶת-קֹבְעֵיהֶם נָפֶשׁ.<BR>
<B>כב,כד</B>  אַל-תִּתְרַע, אֶת-בַּעַל אָף;    וְאֶת-אִישׁ חֵמוֹת, לֹא תָבוֹא.<BR>
<B>כב,כה</B>  פֶּן-תֶּאֱלַף אֹרְחֹתָו;    וְלָקַחְתָּ מוֹקֵשׁ לְנַפְשֶׁךָ.<BR>
<B>כב,כו</B>  אַל-תְּהִי בְתֹקְעֵי-כָף;    בַּעֹרְבִים, מַשָּׁאוֹת.<BR>
<B>כב,כז</B>  אִם-אֵין-לְךָ לְשַׁלֵּם--    לָמָּה יִקַּח מִשְׁכָּבְךָ, מִתַּחְתֶּיךָ.<BR>
<B>כב,כח</B>  אַל-תַּסֵּג, גְּבוּל עוֹלָם--    אֲשֶׁר עָשׂוּ אֲבוֹתֶיךָ.<BR>
<B>כב,כט</B>  חָזִיתָ אִישׁ, מָהִיר בִּמְלַאכְתּוֹ--    לִפְנֵי-מְלָכִים יִתְיַצָּב;<BR>בַּל-יִתְיַצֵּב,    לִפְנֵי חֲשֻׁכִּים.</P>

<P><B>כג,א</B>  כִּי-תֵשֵׁב, לִלְחוֹם אֶת-מוֹשֵׁל--    בִּין תָּבִין, אֶת-אֲשֶׁר לְפָנֶיךָ.<BR>
<B>כג,ב</B>  וְשַׂמְתָּ שַׂכִּין בְּלֹעֶךָ--    אִם-בַּעַל נֶפֶשׁ אָתָּה.<BR>
<B>כג,ג</B>  אַל-תִּתְאָו, לְמַטְעַמּוֹתָיו;    וְהוּא, לֶחֶם כְּזָבִים.<BR>
<B>כג,ד</B>  אַל-תִּיגַע לְהַעֲשִׁיר;    מִבִּינָתְךָ חֲדָל.<BR>
<B>כג,ה</B>  התעוף (הֲתָעִיף) עֵינֶיךָ בּוֹ,    וְאֵינֶנּוּ:<BR>כִּי עָשֹׂה יַעֲשֶׂה-לּוֹ כְנָפַיִם;    כְּנֶשֶׁר, ועיף (יָעוּף) הַשָּׁמָיִם.</P>

<P><B>כג,ו</B>  אַל-תִּלְחַם--אֶת-לֶחֶם, רַע עָיִן;    וְאַל-תִּתְאָו, לְמַטְעַמֹּתָיו.<BR>
<B>כג,ז</B>  כִּי, כְּמוֹ שָׁעַר בְּנַפְשׁוֹ--    כֶּן-הוּא:<BR>אֱכוֹל וּשְׁתֵה, יֹאמַר לָךְ;    וְלִבּוֹ, בַּל-עִמָּךְ.<BR>
<B>כג,ח</B>  פִּתְּךָ-אָכַלְתָּ תְקִיאֶנָּה;    וְשִׁחַתָּ, דְּבָרֶיךָ הַנְּעִימִים.<BR>
<B>כג,ט</B>  בְּאָזְנֵי כְסִיל, אַל-תְּדַבֵּר:    כִּי-יָבוּז, לְשֵׂכֶל מִלֶּיךָ.<BR>
<B>כג,י</B>  אַל-תַּסֵּג, גְּבוּל עוֹלָם;    וּבִשְׂדֵי יְתוֹמִים, אַל-תָּבֹא.<BR>
<B>כג,יא</B>  כִּי-גֹאֲלָם חָזָק;    הוּא-יָרִיב אֶת-רִיבָם אִתָּךְ.<BR>
<B>כג,יב</B>  הָבִיאָה לַמּוּסָר לִבֶּךָ;    וְאָזְנֶךָ, לְאִמְרֵי-דָעַת.<BR>
<B>כג,יג</B>  אַל-תִּמְנַע מִנַּעַר מוּסָר:    כִּי-תַכֶּנּוּ בַשֵּׁבֶט, לֹא יָמוּת.<BR>
<B>כג,יד</B>  אַתָּה, בַּשֵּׁבֶט תַּכֶּנּוּ;    וְנַפְשׁוֹ, מִשְּׁאוֹל תַּצִּיל.<BR>
<B>כג,טו</B>  בְּנִי, אִם-חָכַם לִבֶּךָ--    יִשְׂמַח לִבִּי גַם-אָנִי.<BR>
<B>כג,טז</B>  וְתַעְלֹזְנָה כִלְיוֹתָי--    בְּדַבֵּר שְׂפָתֶיךָ, מֵישָׁרִים.<BR>
<B>כג,יז</B>  אַל-יְקַנֵּא לִבְּךָ, בַּחַטָּאִים:    כִּי אִם-בְּיִרְאַת-יְהוָה, כָּל-הַיּוֹם.<BR>
<B>כג,יח</B>  כִּי, אִם-יֵשׁ אַחֲרִית;    וְתִקְוָתְךָ, לֹא תִכָּרֵת.<BR>
<B>כג,יט</B>  שְׁמַע-אַתָּה בְנִי וַחֲכָם;    וְאַשֵּׁר בַּדֶּרֶךְ לִבֶּךָ.<BR>
<B>כג,כ</B>  אַל-תְּהִי בְסֹבְאֵי-יָיִן--    בְּזֹלְלֵי בָשָׂר לָמוֹ.<BR>
<B>כג,כא</B>  כִּי-סֹבֵא וְזוֹלֵל, יִוָּרֵשׁ;    וּקְרָעִים, תַּלְבִּישׁ נוּמָה.<BR>
<B>כג,כב</B>  שְׁמַע לְאָבִיךָ, זֶה יְלָדֶךָ;    וְאַל-תָּבוּז, כִּי-זָקְנָה אִמֶּךָ.<BR>
<B>כג,כג</B>  אֱמֶת קְנֵה, וְאַל-תִּמְכֹּר;    חָכְמָה וּמוּסָר וּבִינָה.<BR>
<B>כג,כד</B>  גול (גִּיל) יָגִיל, אֲבִי צַדִּיק;    יולד (וְיוֹלֵד) חָכָם, וישמח- (יִשְׂמַח-) בּוֹ.<BR>
<B>כג,כה</B>  יִשְׂמַח-אָבִיךָ וְאִמֶּךָ;    וְתָגֵל, יוֹלַדְתֶּךָ.<BR>
<B>כג,כו</B>  תְּנָה-בְנִי לִבְּךָ לִי;    וְעֵינֶיךָ, דְּרָכַי תרצנה (תִּצֹּרְנָה).<BR>
<B>כג,כז</B>  כִּי-שׁוּחָה עֲמֻקָּה זוֹנָה;    וּבְאֵר צָרָה, נָכְרִיָּה.<BR>
<B>כג,כח</B>  אַף-הִיא, כְּחֶתֶף תֶּאֱרֹב;    וּבוֹגְדִים, בְּאָדָם תּוֹסִף.<BR>
<B>כג,כט</B>  לְמִי אוֹי לְמִי אֲבוֹי, לְמִי מדונים (מִדְיָנִים) לְמִי שִׂיחַ--    לְמִי, פְּצָעִים חִנָּם;<BR>לְמִי,    חַכְלִלוּת עֵינָיִם.<BR>
<B>כג,ל</B>  לַמְאַחֲרִים עַל-הַיָּיִן--    לַבָּאִים, לַחְקֹר מִמְסָךְ.<BR>
<B>כג,לא</B>  אַל-תֵּרֶא יַיִן, כִּי יִתְאַדָּם:    כִּי-יִתֵּן בכיס (בַּכּוֹס) עֵינוֹ; יִתְהַלֵּךְ, בְּמֵישָׁרִים.<BR>
<B>כג,לב</B>  אַחֲרִיתוֹ, כְּנָחָשׁ יִשָּׁךְ;    וּכְצִפְעֹנִי יַפְרִשׁ.<BR>
<B>כג,לג</B>  עֵינֶיךָ, יִרְאוּ זָרוֹת;    וְלִבְּךָ, יְדַבֵּר תַּהְפֻּכוֹת.<BR>
<B>כג,לד</B>  וְהָיִיתָ, כְּשֹׁכֵב בְּלֶב-יָם;    וּכְשֹׁכֵב, בְּרֹאשׁ חִבֵּל.<BR>
<B>כג,לה</B>  הִכּוּנִי בַל-חָלִיתִי--    הֲלָמוּנִי, בַּל-יָדָעְתִּי:<BR>מָתַי אָקִיץ;    אוֹסִיף, אֲבַקְשֶׁנּוּ עוֹד.<BR>
<B>כד,א</B>  אַל-תְּקַנֵּא, בְּאַנְשֵׁי רָעָה;    וְאַל-תִּתְאָו, לִהְיוֹת אִתָּם.<BR>
<B>כד,ב</B>  כִּי-שֹׁד, יֶהְגֶּה לִבָּם;    וְעָמָל, שִׂפְתֵיהֶם תְּדַבֵּרְנָה.<BR>
<B>כד,ג</B>  בְּחָכְמָה, יִבָּנֶה בָּיִת;    וּבִתְבוּנָה, יִתְכּוֹנָן.<BR>
<B>כד,ד</B>  וּבְדַעַת, חֲדָרִים יִמָּלְאוּ--    כָּל-הוֹן יָקָר וְנָעִים.<BR>
<B>כד,ה</B>  גֶּבֶר-חָכָם בַּעוֹז;    וְאִישׁ-דַּעַת, מְאַמֶּץ-כֹּחַ.<BR>
<B>כד,ו</B>  כִּי בְתַחְבֻּלוֹת, תַּעֲשֶׂה-לְּךָ מִלְחָמָה;    וּתְשׁוּעָה, בְּרֹב יוֹעֵץ.<BR>
<B>כד,ז</B>  רָאמוֹת לֶאֱוִיל חָכְמוֹת;    בַּשַּׁעַר, לֹא יִפְתַּח-פִּיהוּ.<BR>
<B>כד,ח</B>  מְחַשֵּׁב לְהָרֵעַ--    לוֹ, בַּעַל-מְזִמּוֹת יִקְרָאוּ.<BR>
<B>כד,ט</B>  זִמַּת אִוֶּלֶת חַטָּאת;    וְתוֹעֲבַת לְאָדָם לֵץ.<BR>
<B>כד,י</B>  הִתְרַפִּיתָ, בְּיוֹם צָרָה--    צַר כֹּחֶכָה.<BR>
<B>כד,יא</B>  הַצֵּל, לְקֻחִים לַמָּוֶת;    וּמָטִים לַהֶרֶג, אִם-תַּחְשׂוֹךְ.<BR>
<B>כד,יב</B>  כִּי-תֹאמַר--    הֵן, לֹא-יָדַעְנוּ-זֶה:<BR>הֲלֹא-תֹכֵן לִבּוֹת, הוּא-יָבִין, וְנֹצֵר נַפְשְׁךָ, הוּא יֵדָע;    וְהֵשִׁיב לְאָדָם כְּפָעֳלוֹ.<BR>
<B>כד,יג</B>  אֱכָל-בְּנִי דְבַשׁ כִּי-טוֹב;    וְנֹפֶת מָתוֹק, עַל-חִכֶּךָ.<BR>
<B>כד,יד</B>  כֵּן, דְּעֶה חָכְמָה--לְנַפְשֶׁךָ:    אִם-מָצָאתָ, וְיֵשׁ אַחֲרִית; וְתִקְוָתְךָ, לֹא תִכָּרֵת.</P>

<P><B>כד,טו</B>  אַל-תֶּאֱרֹב רָשָׁע, לִנְוֵה צַדִּיק;    אַל-תְּשַׁדֵּד רִבְצוֹ.<BR>
<B>כד,טז</B>  כִּי שֶׁבַע, יִפּוֹל צַדִּיק וָקָם;    וּרְשָׁעִים, יִכָּשְׁלוּ בְרָעָה.<BR>
<B>כד,יז</B>  בִּנְפֹל אויביך (אוֹיִבְךָ), אַל-תִּשְׂמָח;    וּבִכָּשְׁלוֹ, אַל-יָגֵל לִבֶּךָ.<BR>
<B>כד,יח</B>  פֶּן-יִרְאֶה יְהוָה, וְרַע בְּעֵינָיו;    וְהֵשִׁיב מֵעָלָיו אַפּוֹ.</P>

<P><B>כד,יט</B>  אַל-תִּתְחַר בַּמְּרֵעִים;    אַל-תְּקַנֵּא, בָּרְשָׁעִים.<BR>
<B>כד,כ</B>  כִּי, לֹא-תִהְיֶה אַחֲרִית לָרָע;    נֵר רְשָׁעִים יִדְעָךְ.<BR>
<B>כד,כא</B>  יְרָא-אֶת-יְהוָה בְּנִי וָמֶלֶךְ;    עִם-שׁוֹנִים, אַל-תִּתְעָרָב.<BR>
<B>כד,כב</B>  כִּי-פִתְאֹם, יָקוּם אֵידָם;    וּפִיד שְׁנֵיהֶם, מִי יוֹדֵעַ.</P>

<P><B>כד,כג</B>  גַּם-אֵלֶּה לַחֲכָמִים:    הַכֵּר-פָּנִים בְּמִשְׁפָּט בַּל-טוֹב.<BR>
<B>כד,כד</B>  אֹמֵר, לְרָשָׁע--צַדִּיק אָתָּה:    יִקְּבֻהוּ עַמִּים; יִזְעָמוּהוּ לְאֻמִּים.<BR>
<B>כד,כה</B>  וְלַמּוֹכִיחִים יִנְעָם;    וַעֲלֵיהֶם, תָּבוֹא בִרְכַּת-טוֹב.<BR>
<B>כד,כו</B>  שְׂפָתַיִם יִשָּׁק;    מֵשִׁיב, דְּבָרִים נְכֹחִים.<BR>
<B>כד,כז</B>  הָכֵן בַּחוּץ, מְלַאכְתֶּךָ--וְעַתְּדָהּ בַּשָּׂדֶה לָךְ;    אַחַר, וּבָנִיתָ בֵיתֶךָ.</P>

<P><B>כד,כח</B>  אַל-תְּהִי עֵד-חִנָּם בְּרֵעֶךָ;    וַהֲפִתִּיתָ, בִּשְׂפָתֶיךָ.<BR>
<B>כד,כט</B>  אַל-תֹּאמַר--כַּאֲשֶׁר עָשָׂה-לִי, כֵּן אֶעֱשֶׂה-לּוֹ;    אָשִׁיב לָאִישׁ כְּפָעֳלוֹ.</P>

<P><B>כד,ל</B>  עַל-שְׂדֵה אִישׁ-עָצֵל עָבַרְתִּי;    וְעַל-כֶּרֶם, אָדָם חֲסַר-לֵב.<BR>
<B>כד,לא</B>  וְהִנֵּה עָלָה כֻלּוֹ, קִמְּשֹׂנִים--כָּסּוּ פָנָיו חֲרֻלִּים;    וְגֶדֶר אֲבָנָיו נֶהֱרָסָה.<BR>
<B>כד,לב</B>  וָאֶחֱזֶה אָנֹכִי, אָשִׁית לִבִּי;    רָאִיתִי, לָקַחְתִּי מוּסָר.<BR>
<B>כד,לג</B>  מְעַט שֵׁנוֹת, מְעַט תְּנוּמוֹת;    מְעַט, חִבֻּק יָדַיִם לִשְׁכָּב.<BR>
<B>כד,לד</B>  וּבָא-מִתְהַלֵּךְ רֵישֶׁךָ;    וּמַחְסֹרֶיךָ, כְּאִישׁ מָגֵן.</P>

<P><B>כה,א</B>  גַּם-אֵלֶּה, מִשְׁלֵי שְׁלֹמֹה--    אֲשֶׁר הֶעְתִּיקוּ, אַנְשֵׁי חִזְקִיָּה מֶלֶךְ-יְהוּדָה.<BR>
<B>כה,ב</B>  כְּבֹד אֱלֹהִים, הַסְתֵּר דָּבָר;    וּכְבֹד מְלָכִים, חֲקֹר דָּבָר.<BR>
<B>כה,ג</B>  שָׁמַיִם לָרוּם, וָאָרֶץ לָעֹמֶק;    וְלֵב מְלָכִים, אֵין חֵקֶר.<BR>
<B>כה,ד</B>  הָגוֹ סִיגִים מִכָּסֶף;    וַיֵּצֵא לַצֹּרֵף כֶּלִי.<BR>
<B>כה,ה</B>  הָגוֹ רָשָׁע, לִפְנֵי-מֶלֶךְ;    וְיִכּוֹן בַּצֶּדֶק כִּסְאוֹ.<BR>
<B>כה,ו</B>  אַל-תִּתְהַדַּר לִפְנֵי-מֶלֶךְ;    וּבִמְקוֹם גְּדֹלִים, אַל-תַּעֲמֹד.<BR>
<B>כה,ז</B>  כִּי טוֹב אֲמָר-לְךָ, עֲלֵה-הֵנָּה:    מֵהַשְׁפִּילְךָ, לִפְנֵי נָדִיב--אֲשֶׁר רָאוּ עֵינֶיךָ.<BR>
<B>כה,ח</B>  אַל-תֵּצֵא לָרִב, מַהֵר:    פֶּן מַה-תַּעֲשֶׂה, בְּאַחֲרִיתָהּ--בְּהַכְלִים אֹתְךָ רֵעֶךָ.<BR>
<B>כה,ט</B>  רִיבְךָ, רִיב אֶת-רֵעֶךָ;    וְסוֹד אַחֵר אַל-תְּגָל.<BR>
<B>כה,י</B>  פֶּן-יְחַסֶּדְךָ שֹׁמֵעַ;    וְדִבָּתְךָ, לֹא תָשׁוּב.<BR>
<B>כה,יא</B>  תַּפּוּחֵי זָהָב, בְּמַשְׂכִּיּוֹת כָּסֶף--    דָּבָר, דָּבֻר עַל-אָפְנָיו.<BR>
<B>כה,יב</B>  נֶזֶם זָהָב, וַחֲלִי-כָתֶם--    מוֹכִיחַ חָכָם, עַל-אֹזֶן שֹׁמָעַת.<BR>
<B>כה,יג</B>  כְּצִנַּת שֶׁלֶג, בְּיוֹם קָצִיר--צִיר נֶאֱמָן, לְשֹׁלְחָיו;    וְנֶפֶשׁ אֲדֹנָיו יָשִׁיב.</P>

<P><B>כה,יד</B>  נְשִׂיאִים וְרוּחַ, וְגֶשֶׁם אָיִן--    אִישׁ מִתְהַלֵּל, בְּמַתַּת-שָׁקֶר.<BR>
<B>כה,טו</B>  בְּאֹרֶךְ אַפַּיִם, יְפֻתֶּה קָצִין;    וְלָשׁוֹן רַכָּה, תִּשְׁבָּר-גָּרֶם.<BR>
<B>כה,טז</B>  דְּבַשׁ מָצָאתָ, אֱכֹל דַּיֶּךָּ:    פֶּן-תִּשְׂבָּעֶנּוּ, וַהֲקֵאתוֹ.<BR>
<B>כה,יז</B>  הֹקַר רַגְלְךָ, מִבֵּית רֵעֶךָ:    פֶּן-יִשְׂבָּעֲךָ, וּשְׂנֵאֶךָ.<BR>
<B>כה,יח</B>  מֵפִיץ וְחֶרֶב, וְחֵץ שָׁנוּן--    אִישׁ עֹנֶה בְרֵעֵהוּ, עֵד שָׁקֶר.<BR>
<B>כה,יט</B>  שֵׁן רֹעָה, וְרֶגֶל מוּעָדֶת--    מִבְטָח בּוֹגֵד, בְּיוֹם צָרָה.<BR>
<B>כה,כ</B>  מַעֲדֶה-בֶּגֶד, בְּיוֹם קָרָה--חֹמֶץ עַל-נָתֶר;    וְשָׁר בַּשִּׁרִים, עַל לֶב-רָע.</P>

<P><B>כה,כא</B>  אִם-רָעֵב שֹׂנַאֲךָ, הַאֲכִלֵהוּ לָחֶם;    וְאִם-צָמֵא, הַשְׁקֵהוּ מָיִם.<BR>
<B>כה,כב</B>  כִּי גֶחָלִים--אַתָּה, חֹתֶה עַל-רֹאשׁוֹ;    וַיהוָה, יְשַׁלֶּם-לָךְ.<BR>
<B>כה,כג</B>  רוּחַ צָפוֹן, תְּחוֹלֵל גָּשֶׁם;    וּפָנִים נִזְעָמִים, לְשׁוֹן סָתֶר.<BR>
<B>כה,כד</B>  טוֹב, שֶׁבֶת עַל-פִּנַּת-גָּג--    מֵאֵשֶׁת מדונים (מִדְיָנִים), וּבֵית חָבֶר.<BR>
<B>כה,כה</B>  מַיִם קָרִים, עַל-נֶפֶשׁ עֲיֵפָה;    וּשְׁמוּעָה טוֹבָה, מֵאֶרֶץ מֶרְחָק.<BR>
<B>כה,כו</B>  מַעְיָן נִרְפָּשׂ, וּמָקוֹר מָשְׁחָת--    צַדִּיק, מָט לִפְנֵי-רָשָׁע.<BR>
<B>כה,כז</B>  אָכֹל דְּבַשׁ הַרְבּוֹת לֹא-טוֹב;    וְחֵקֶר כְּבֹדָם כָּבוֹד.<BR>
<B>כה,כח</B>  עִיר פְּרוּצָה, אֵין חוֹמָה--    אִישׁ, אֲשֶׁר אֵין מַעְצָר לְרוּחוֹ.<BR>
<B>כו,א</B>  כַּשֶּׁלֶג, בַּקַּיִץ--וְכַמָּטָר בַּקָּצִיר:    כֵּן לֹא-נָאוֶה לִכְסִיל כָּבוֹד.<BR>
<B>כו,ב</B>  כַּצִּפּוֹר לָנוּד, כַּדְּרוֹר לָעוּף--    כֵּן קִלְלַת חִנָּם, לא (לוֹ) תָבֹא.<BR>
<B>כו,ג</B>  שׁוֹט לַסּוּס, מֶתֶג לַחֲמוֹר;    וְשֵׁבֶט, לְגֵו כְּסִילִים.<BR>
<B>כו,ד</B>  אַל-תַּעַן כְּסִיל, כְּאִוַּלְתּוֹ:    פֶּן-תִּשְׁוֶה-לּוֹ גַם-אָתָּה.<BR>
<B>כו,ה</B>  עֲנֵה כְסִיל, כְּאִוַּלְתּוֹ:    פֶּן-יִהְיֶה חָכָם בְּעֵינָיו.<BR>
<B>כו,ו</B>  מְקַצֶּה רַגְלַיִם, חָמָס שֹׁתֶה--    שֹׁלֵחַ דְּבָרִים בְּיַד-כְּסִיל.<BR>
<B>כו,ז</B>  דַּלְיוּ שֹׁקַיִם, מִפִּסֵּחַ;    וּמָשָׁל, בְּפִי כְסִילִים.<BR>
<B>כו,ח</B>  כִּצְרוֹר אֶבֶן, בְּמַרְגֵּמָה--    כֵּן-נוֹתֵן לִכְסִיל כָּבוֹד.<BR>
<B>כו,ט</B>  חוֹחַ, עָלָה בְיַד-שִׁכּוֹר;    וּמָשָׁל, בְּפִי כְסִילִים.<BR>
<B>כו,י</B>  רַב מְחוֹלֵל-כֹּל;    וְשֹׂכֵר כְּסִיל, וְשֹׂכֵר עֹבְרִים.<BR>
<B>כו,יא</B>  כְּכֶלֶב, שָׁב עַל-קֵאוֹ--    כְּסִיל, שׁוֹנֶה בְאִוַּלְתּוֹ.<BR>
<B>כו,יב</B>  רָאִיתָ--אִישׁ, חָכָם בְּעֵינָיו:    תִּקְוָה לִכְסִיל מִמֶּנּוּ.<BR>
<B>כו,יג</B>  אָמַר עָצֵל, שַׁחַל בַּדָּרֶךְ;    אֲרִי, בֵּין הָרְחֹבוֹת.<BR>
<B>כו,יד</B>  הַדֶּלֶת, תִּסּוֹב עַל-צִירָהּ;    וְעָצֵל, עַל-מִטָּתוֹ.<BR>
<B>כו,טו</B>  טָמַן עָצֵל יָדוֹ, בַּצַּלָּחַת;    נִלְאָה, לַהֲשִׁיבָהּ אֶל-פִּיו.<BR>
<B>כו,טז</B>  חָכָם עָצֵל בְּעֵינָיו--    מִשִּׁבְעָה, מְשִׁיבֵי טָעַם.<BR>
<B>כו,יז</B>  מַחֲזִיק בְּאָזְנֵי-כָלֶב--    עֹבֵר מִתְעַבֵּר, עַל-רִיב לֹּא-לוֹ.<BR>
<B>כו,יח</B>  כְּמִתְלַהְלֵהַּ, הַיֹּרֶה זִקִּים--    חִצִּים וָמָוֶת.<BR>
<B>כו,יט</B>  כֵּן-אִישׁ, רִמָּה אֶת-רֵעֵהוּ;    וְאָמַר, הֲלֹא-מְשַׂחֵק אָנִי.<BR>
<B>כו,כ</B>  בְּאֶפֶס עֵצִים, תִּכְבֶּה-אֵשׁ;    וּבְאֵין נִרְגָּן, יִשְׁתֹּק מָדוֹן.<BR>
<B>כו,כא</B>  פֶּחָם לְגֶחָלִים, וְעֵצִים לְאֵשׁ;    וְאִישׁ מדונים (מִדְיָנִים), לְחַרְחַר-רִיב.</P>

<P><B>כו,כב</B>  דִּבְרֵי נִרְגָּן, כְּמִתְלַהֲמִים;    וְהֵם, יָרְדוּ חַדְרֵי-בָטֶן.<BR>
<B>כו,כג</B>  כֶּסֶף סִיגִים, מְצֻפֶּה עַל-חָרֶשׂ--    שְׂפָתַיִם דֹּלְקִים וְלֶב-רָע.<BR>
<B>כו,כד</B>  בִּשְׂפָתָו, יִנָּכֵר שׂוֹנֵא;    וּבְקִרְבּוֹ, יָשִׁית מִרְמָה.<BR>
<B>כו,כה</B>  כִּי-יְחַנֵּן קוֹלוֹ, אַל-תַּאֲמֶן-בּוֹ:    כִּי שֶׁבַע תּוֹעֵבוֹת בְּלִבּוֹ.<BR>
<B>כו,כו</B>  תִּכַּסֶּה שִׂנְאָה, בְּמַשָּׁאוֹן;    תִּגָּלֶה רָעָתוֹ בְקָהָל.<BR>
<B>כו,כז</B>  כֹּרֶה-שַּׁחַת, בָּהּ יִפּוֹל;    וְגוֹלֵל אֶבֶן, אֵלָיו תָּשׁוּב.<BR>
<B>כו,כח</B>  לְשׁוֹן-שֶׁקֶר, יִשְׂנָא דַכָּיו;    וּפֶה חָלָק, יַעֲשֶׂה מִדְחֶה.<BR>
<B>כז,א</B>  אַל-תִּתְהַלֵּל, בְּיוֹם מָחָר:    כִּי לֹא-תֵדַע, מַה-יֵּלֶד יוֹם.<BR>
<B>כז,ב</B>  יְהַלֶּלְךָ זָר וְלֹא-פִיךָ;    נָכְרִי, וְאַל-שְׂפָתֶיךָ.<BR>
<B>כז,ג</B>  כֹּבֶד-אֶבֶן, וְנֵטֶל הַחוֹל;    וְכַעַס אֱוִיל, כָּבֵד מִשְּׁנֵיהֶם.<BR>
<B>כז,ד</B>  אַכְזְרִיּוּת חֵמָה, וְשֶׁטֶף אָף;    וּמִי יַעֲמֹד, לִפְנֵי קִנְאָה.<BR>
<B>כז,ה</B>  טוֹבָה, תּוֹכַחַת מְגֻלָּה--    מֵאַהֲבָה מְסֻתָּרֶת.<BR>
<B>כז,ו</B>  נֶאֱמָנִים, פִּצְעֵי אוֹהֵב;    וְנַעְתָּרוֹת, נְשִׁיקוֹת שׂוֹנֵא.<BR>
<B>כז,ז</B>  נֶפֶשׁ שְׂבֵעָה, תָּבוּס נֹפֶת;    וְנֶפֶשׁ רְעֵבָה, כָּל-מַר מָתוֹק.<BR>
<B>כז,ח</B>  כְּצִפּוֹר, נוֹדֶדֶת מִן-קִנָּהּ--    כֵּן-אִישׁ, נוֹדֵד מִמְּקוֹמוֹ.<BR>
<B>כז,ט</B>  שֶׁמֶן וּקְטֹרֶת, יְשַׂמַּח-לֵב;    וּמֶתֶק רֵעֵהוּ, מֵעֲצַת-נָפֶשׁ.<BR>
<B>כז,י</B>  רֵעֲךָ ורעה (וְרֵעַ) אָבִיךָ, אַל-תַּעֲזֹב--    וּבֵית אָחִיךָ, אַל-תָּבוֹא בְּיוֹם אֵידֶךָ;<BR>טוֹב שָׁכֵן קָרוֹב,    מֵאָח רָחוֹק.<BR>
<B>כז,יא</B>  חֲכַם בְּנִי, וְשַׂמַּח לִבִּי;    וְאָשִׁיבָה חֹרְפִי דָבָר.<BR>
<B>כז,יב</B>  עָרוּם, רָאָה רָעָה נִסְתָּר;    פְּתָאיִם, עָבְרוּ נֶעֱנָשׁוּ.<BR>
<B>כז,יג</B>  קַח-בִּגְדוֹ, כִּי-עָרַב זָר;    וּבְעַד נָכְרִיָּה חַבְלֵהוּ.<BR>
<B>כז,יד</B>  מְבָרֵךְ רֵעֵהוּ, בְּקוֹל גָּדוֹל--בַּבֹּקֶר הַשְׁכֵּים:    קְלָלָה, תֵּחָשֶׁב לוֹ.<BR>
<B>כז,טו</B>  דֶּלֶף טוֹרֵד, בְּיוֹם סַגְרִיר;    וְאֵשֶׁת מדונים (מִדְיָנִים), נִשְׁתָּוָה.<BR>
<B>כז,טז</B>  צֹפְנֶיהָ צָפַן-רוּחַ;    וְשֶׁמֶן יְמִינוֹ יִקְרָא.<BR>
<B>כז,יז</B>  בַּרְזֶל בְּבַרְזֶל יָחַד;    וְאִישׁ, יַחַד פְּנֵי-רֵעֵהוּ.<BR>
<B>כז,יח</B>  נֹצֵר תְּאֵנָה, יֹאכַל פִּרְיָהּ;    וְשֹׁמֵר אֲדֹנָיו יְכֻבָּד.<BR>
<B>כז,יט</B>  כַּמַּיִם, הַפָּנִים לַפָּנִים--    כֵּן לֵב-הָאָדָם, לָאָדָם.<BR>
<B>כז,כ</B>  שְׁאוֹל וַאֲבַדֹּה, לֹא תִשְׂבַּעְנָה;    וְעֵינֵי הָאָדָם, לֹא תִשְׂבַּעְנָה.<BR>
<B>כז,כא</B>  מַצְרֵף לַכֶּסֶף, וְכוּר לַזָּהָב;    וְאִישׁ, לְפִי מַהֲלָלוֹ.<BR>
<B>כז,כב</B>  אִם תִּכְתּוֹשׁ-אֶת-הָאֱוִיל, בַּמַּכְתֵּשׁ בְּתוֹךְ הָרִיפוֹת--    בַּעֱלִי:<BR>לֹא-תָסוּר מֵעָלָיו,    אִוַּלְתּוֹ.<BR>
<B>כז,כג</B>  יָדֹעַ תֵּדַע, פְּנֵי צֹאנֶךָ;    שִׁית לִבְּךָ, לַעֲדָרִים.<BR>
<B>כז,כד</B>  כִּי לֹא לְעוֹלָם חֹסֶן;    וְאִם-נֵזֶר, לְדוֹר דור (וָדוֹר).<BR>
<B>כז,כה</B>  גָּלָה חָצִיר, וְנִרְאָה-דֶשֶׁא;    וְנֶאֶסְפוּ, עִשְּׂבוֹת הָרִים.<BR>
<B>כז,כו</B>  כְּבָשִׂים לִלְבוּשֶׁךָ;    וּמְחִיר שָׂדֶה, עַתּוּדִים.<BR>
<B>כז,כז</B>  וְדֵי, חֲלֵב עִזִּים--לְלַחְמְךָ, לְלֶחֶם בֵּיתֶךָ;    וְחַיִּים, לְנַעֲרוֹתֶיךָ.<BR>
<B>כח,א</B>  נָסוּ וְאֵין-רֹדֵף רָשָׁע;    וְצַדִּיקִים, כִּכְפִיר יִבְטָח.<BR>
<B>כח,ב</B>  בְּפֶשַׁע אֶרֶץ, רַבִּים שָׂרֶיהָ;    וּבְאָדָם מֵבִין יֹדֵעַ, כֵּן יַאֲרִיךְ.<BR>
<B>כח,ג</B>  גֶּבֶר-רָשׁ, וְעֹשֵׁק דַּלִּים--    מָטָר סֹחֵף, וְאֵין לָחֶם.<BR>
<B>כח,ד</B>  עֹזְבֵי תוֹרָה, יְהַלְלוּ רָשָׁע;    וְשֹׁמְרֵי תוֹרָה, יִתְגָּרוּ בָם.<BR>
<B>כח,ה</B>  אַנְשֵׁי-רָע, לֹא-יָבִינוּ מִשְׁפָּט;    וּמְבַקְשֵׁי יְהוָה, יָבִינוּ כֹל.<BR>
<B>כח,ו</B>  טוֹב-רָשׁ, הוֹלֵךְ בְּתֻמּוֹ--    מֵעִקֵּשׁ דְּרָכַיִם, וְהוּא עָשִׁיר.<BR>
<B>כח,ז</B>  נוֹצֵר תּוֹרָה, בֵּן מֵבִין;    וְרֹעֶה זוֹלְלִים, יַכְלִים אָבִיו.<BR>
<B>כח,ח</B>  מַרְבֶּה הוֹנוֹ, בְּנֶשֶׁךְ ובתרבית (וְתַרְבִּית)--    לְחוֹנֵן דַּלִּים יִקְבְּצֶנּוּ.<BR>
<B>כח,ט</B>  מֵסִיר אָזְנוֹ, מִשְּׁמֹעַ תּוֹרָה--    גַּם תְּפִלָּתוֹ, תּוֹעֵבָה.<BR>
<B>כח,י</B>  מַשְׁגֶּה יְשָׁרִים, בְּדֶרֶךְ רָע--בִּשְׁחוּתוֹ הוּא-יִפּוֹל;    וּתְמִימִים, יִנְחֲלוּ-טוֹב.</P>

<P><B>כח,יא</B>  חָכָם בְּעֵינָיו, אִישׁ עָשִׁיר;    וְדַל מֵבִין יַחְקְרֶנּוּ.<BR>
<B>כח,יב</B>  בַּעֲלֹץ צַדִּיקִים, רַבָּה תִפְאָרֶת;    וּבְקוּם רְשָׁעִים, יְחֻפַּשׂ אָדָם.<BR>
<B>כח,יג</B>  מְכַסֶּה פְשָׁעָיו, לֹא יַצְלִיחַ;    וּמוֹדֶה וְעֹזֵב יְרֻחָם.<BR>
<B>כח,יד</B>  אַשְׁרֵי אָדָם, מְפַחֵד תָּמִיד;    וּמַקְשֶׁה לִבּוֹ, יִפּוֹל בְּרָעָה.<BR>
<B>כח,טו</B>  אֲרִי-נֹהֵם, וְדֹב שׁוֹקֵק--    מוֹשֵׁל רָשָׁע, עַל עַם-דָּל.<BR>
<B>כח,טז</B>  נָגִיד--חֲסַר תְּבוּנוֹת, וְרַב מַעֲשַׁקּוֹת;    שנאי (שֹׂנֵא) בֶצַע, יַאֲרִיךְ יָמִים.</P>

<P><B>כח,יז</B>  אָ<SMALL>דָ</SMALL>ם, עָשֻׁק בְּדַם-נָפֶשׁ--    עַד-בּוֹר יָנוּס, אַל-יִתְמְכוּ-בוֹ.<BR>
<B>כח,יח</B>  הוֹלֵךְ תָּמִים, יִוָּשֵׁעַ;    וְנֶעְקַשׁ דְּרָכַיִם, יִפּוֹל בְּאֶחָת.<BR>
<B>כח,יט</B>  עֹבֵד אַדְמָתוֹ, יִשְׂבַּע-לָחֶם;    וּמְרַדֵּף רֵיקִים, יִשְׂבַּע-רִישׁ.<BR>
<B>כח,כ</B>  אִישׁ אֱמוּנוֹת, רַב-בְּרָכוֹת;    וְאָץ לְהַעֲשִׁיר, לֹא יִנָּקֶה.<BR>
<B>כח,כא</B>  הַכֵּר-פָּנִים לֹא-טוֹב;    וְעַל-פַּת-לֶחֶם, יִפְשַׁע-גָּבֶר.<BR>
<B>כח,כב</B>  נִבְהָל לַהוֹן--אִישׁ, רַע עָיִן;    וְלֹא-יֵדַע, כִּי-חֶסֶר יְבֹאֶנּוּ.<BR>
<B>כח,כג</B>  מוֹכִיחַ אָדָם אַחֲרַי, חֵן יִמְצָא--    מִמַּחֲלִיק לָשׁוֹן.<BR>
<B>כח,כד</B>  גּוֹזֵל, אָבִיו וְאִמּוֹ--וְאֹמֵר אֵין-פָּשַׁע:    חָבֵר הוּא, לְאִישׁ מַשְׁחִית.<BR>
<B>כח,כה</B>  רְחַב-נֶפֶשׁ, יְגָרֶה מָדוֹן;    וּבֹטֵחַ עַל-יְהוָה יְדֻשָּׁן.<BR>
<B>כח,כו</B>  בּוֹטֵחַ בְּלִבּוֹ, הוּא כְסִיל;    וְהוֹלֵךְ בְּחָכְמָה, הוּא יִמָּלֵט.<BR>
<B>כח,כז</B>  נוֹתֵן לָרָשׁ, אֵין מַחְסוֹר;    וּמַעְלִים עֵינָיו, רַב-מְאֵרוֹת.<BR>
<B>כח,כח</B>  בְּקוּם רְשָׁעִים, יִסָּתֵר אָדָם;    וּבְאָבְדָם, יִרְבּוּ צַדִּיקִים.<BR>
<B>כט,א</B>  אִישׁ תּוֹכָחוֹת, מַקְשֶׁה-עֹרֶף--    פֶּתַע יִשָּׁבֵר, וְאֵין מַרְפֵּא.<BR>
<B>כט,ב</B>  בִּרְבוֹת צַדִּיקִים, יִשְׂמַח הָעָם;    וּבִמְשֹׁל רָשָׁע, יֵאָנַח עָם.<BR>
<B>כט,ג</B>  אִישׁ-אֹהֵב חָכְמָה, יְשַׂמַּח אָבִיו;    וְרֹעֶה זוֹנוֹת, יְאַבֶּד-הוֹן.<BR>
<B>כט,ד</B>  מֶלֶךְ--בְּמִשְׁפָּט, יַעֲמִיד אָרֶץ;    וְאִישׁ תְּרוּמוֹת יֶהֶרְסֶנָּה.<BR>
<B>כט,ה</B>  גֶּבֶר, מַחֲלִיק עַל-רֵעֵהוּ;    רֶשֶׁת, פּוֹרֵשׂ עַל-פְּעָמָיו.<BR>
<B>כט,ו</B>  בְּפֶשַׁע אִישׁ רָע מוֹקֵשׁ;    וְצַדִּיק, יָרוּן וְשָׂמֵחַ.<BR>
<B>כט,ז</B>  יֹדֵעַ צַדִּיק, דִּין דַּלִּים;    רָשָׁע, לֹא-יָבִין דָּעַת.<BR>
<B>כט,ח</B>  אַנְשֵׁי לָצוֹן, יָפִיחוּ קִרְיָה;    וַחֲכָמִים, יָשִׁיבוּ אָף.<BR>
<B>כט,ט</B>  אִישׁ-חָכָם--נִשְׁפָּט, אֶת-אִישׁ אֱוִיל:    וְרָגַז וְשָׂחַק, וְאֵין נָחַת.<BR>
<B>כט,י</B>  אַנְשֵׁי דָמִים, יִשְׂנְאוּ-תָם;    וִישָׁרִים, יְבַקְשׁוּ נַפְשׁוֹ.<BR>
<B>כט,יא</B>  כָּל-רוּחוֹ, יוֹצִיא כְסִיל;    וְחָכָם, בְּאָחוֹר יְשַׁבְּחֶנָּה.<BR>
<B>כט,יב</B>  מֹשֵׁל, מַקְשִׁיב עַל-דְּבַר-שָׁקֶר--    כָּל-מְשָׁרְתָיו רְשָׁעִים.<BR>
<B>כט,יג</B>  רָשׁ וְאִישׁ תְּכָכִים נִפְגָּשׁוּ--    מֵאִיר עֵינֵי שְׁנֵיהֶם יְהוָה.<BR>
<B>כט,יד</B>  מֶלֶךְ שׁוֹפֵט בֶּאֱמֶת דַּלִּים--    כִּסְאוֹ, לָעַד יִכּוֹן.<BR>
<B>כט,טו</B>  שֵׁבֶט וְתוֹכַחַת, יִתֵּן חָכְמָה;    וְנַעַר מְשֻׁלָּח, מֵבִישׁ אִמּוֹ.<BR>
<B>כט,טז</B>  בִּרְבוֹת רְשָׁעִים, יִרְבֶּה-פָּשַׁע;    וְצַדִּיקִים, בְּמַפַּלְתָּם יִרְאוּ.<BR>
<B>כט,יז</B>  יַסֵּר בִּנְךָ, וִינִיחֶךָ;    וְיִתֵּן מַעֲדַנִּים לְנַפְשֶׁךָ.</P>

<P><B>כט,יח</B>  בְּאֵין חָזוֹן, יִפָּרַע עָם;    וְשֹׁמֵר תּוֹרָה אַשְׁרֵהוּ.<BR>
<B>כט,יט</B>  בִּדְבָרִים, לֹא-יִוָּסֶר עָבֶד:    כִּי-יָבִין, וְאֵין מַעֲנֶה.<BR>
<B>כט,כ</B>  חָזִיתָ--אִישׁ, אָץ בִּדְבָרָיו:    תִּקְוָה לִכְסִיל מִמֶּנּוּ.<BR>
<B>כט,כא</B>  מְפַנֵּק מִנֹּעַר עַבְדּוֹ;    וְאַחֲרִיתוֹ, יִהְיֶה מָנוֹן.<BR>
<B>כט,כב</B>  אִישׁ-אַף, יְגָרֶה מָדוֹן;    וּבַעַל חֵמָה רַב-פָּשַׁע.<BR>
<B>כט,כג</B>  גַּאֲוַת אָדָם, תַּשְׁפִּילֶנּוּ;    וּשְׁפַל-רוּחַ, יִתְמֹךְ כָּבוֹד.<BR>
<B>כט,כד</B>  חוֹלֵק עִם-גַּנָּב, שׂוֹנֵא נַפְשׁוֹ;    אָלָה יִשְׁמַע, וְלֹא יַגִּיד.<BR>
<B>כט,כה</B>  חֶרְדַּת אָדָם, יִתֵּן מוֹקֵשׁ;    וּבוֹטֵחַ בַּיהוָה יְשֻׂגָּב.<BR>
<B>כט,כו</B>  רַבִּים, מְבַקְשִׁים פְּנֵי-מוֹשֵׁל;    וּמֵיְהוָה, מִשְׁפַּט-אִישׁ.<BR>
<B>כט,כז</B>  תּוֹעֲבַת צַדִּיקִים, אִישׁ עָוֶל;    וְתוֹעֲבַת רָשָׁע יְשַׁר-דָּרֶךְ.</P>

<P><B>ל,א</B>  דִּבְרֵי, אָגוּר בִּן-יָקֶה--הַמַּשָּׂא:    נְאֻם הַגֶּבֶר, לְאִיתִיאֵל; לְאִיתִיאֵל וְאֻכָל.<BR>
<B>ל,ב</B>  כִּי בַעַר אָנֹכִי מֵאִישׁ;    וְלֹא-בִינַת אָדָם לִי.<BR>
<B>ל,ג</B>  וְלֹא-לָמַדְתִּי חָכְמָה;    וְדַעַת קְדֹשִׁים אֵדָע.<BR>
<B>ל,ד</B>  מִי עָלָה-שָׁמַיִם    וַיֵּרַד,<BR>מִי אָסַף-רוּחַ בְּחָפְנָיו    מִי צָרַר-מַיִם בַּשִּׂמְלָה--<BR>מִי,    הֵקִים כָּל-אַפְסֵי-אָרֶץ:<BR>מַה-שְּׁמוֹ וּמַה-שֶּׁם-בְּנוֹ,    כִּי תֵדָע.<BR>
<B>ל,ה</B>  כָּל-אִמְרַת אֱלוֹהַּ צְרוּפָה;    מָגֵן הוּא, לַחֹסִים בּוֹ.<BR>
<B>ל,ו</B>  אַל-תּוֹסְףְּ עַל-דְּבָרָיו:    פֶּן-יוֹכִיחַ בְּךָ וְנִכְזָבְתָּ.</P>

<P><B>ל,ז</B>  שְׁתַּיִם, שָׁאַלְתִּי מֵאִתָּךְ;    אַל-תִּמְנַע מִמֶּנִּי, בְּטֶרֶם אָמוּת.<BR>
<B>ל,ח</B>  שָׁוְא וּדְבַר-כָּזָב, הַרְחֵק מִמֶּנִּי--    רֵאשׁ וָעֹשֶׁר, אַל-תִּתֶּן-לִי;<BR>הַטְרִיפֵנִי,    לֶחֶם חֻקִּי.<BR>
<B>ל,ט</B>  פֶּן אֶשְׂבַּע, וְכִחַשְׁתִּי--    וְאָמַרְתִּי, מִי יְהוָה:<BR>וּפֶן-אִוָּרֵשׁ וְגָנַבְתִּי;    וְתָפַשְׂתִּי, שֵׁם אֱלֹהָי.</P>

<P><B>ל,י</B>  אַל-תַּלְשֵׁן עֶבֶד, אֶל-אֲדֹנָו:    פֶּן-יְקַלֶּלְךָ וְאָשָׁמְתָּ.<BR>
<B>ל,יא</B>  דּוֹר, אָבִיו יְקַלֵּל;    וְאֶת-אִמּוֹ, לֹא יְבָרֵךְ.<BR>
<B>ל,יב</B>  דּוֹר, טָהוֹר בְּעֵינָיו;    וּמִצֹּאָתוֹ, לֹא רֻחָץ.<BR>
<B>ל,יג</B>  דּוֹר, מָה-רָמוּ עֵינָיו;    וְעַפְעַפָּיו, יִנָּשֵׂאוּ.<BR>
<B>ל,יד</B>  דּוֹר, חֲרָבוֹת שִׁנָּיו--    וּמַאֲכָלוֹת מְתַלְּעֹתָיו:<BR>לֶאֱכֹל עֲנִיִּים מֵאֶרֶץ;    וְאֶבְיוֹנִים, מֵאָדָם.<BR>
<B>ל,טו</B>  לַעֲלוּקָה, שְׁתֵּי בָנוֹת--    הַ<SMALL>ב</SMALL> הַב:<BR>שָׁלוֹשׁ הֵנָּה, לֹא תִשְׂבַּעְנָה;    אַרְבַּע, לֹא-אָמְרוּ הוֹן.<BR>
<B>ל,טז</B>  שְׁאוֹל, וְעֹצֶר-רָחַם:    אֶרֶץ, לֹא-שָׂבְעָה מַּיִם; וְאֵשׁ, לֹא-אָמְרָה הוֹן.<BR>
<B>ל,יז</B>  עַיִן, תִּלְעַג לְאָב--    וְתָבֻז לִיקְּהַת-אֵם:<BR>יִקְּרוּהָ, עֹרְבֵי-נַחַל;    וְיֹאכְלוּהָ בְנֵי-נָשֶׁר.</P>

<P><B>ל,יח</B>  שְׁלֹשָׁה הֵמָּה, נִפְלְאוּ מִמֶּנִּי;    וארבע (וְאַרְבָּעָה), לֹא יְדַעְתִּים.<BR>
<B>ל,יט</B>  דֶּרֶךְ הַנֶּשֶׁר, בַּשָּׁמַיִם--    דֶּרֶךְ נָחָשׁ, עֲלֵי-צוּר;<BR>דֶּרֶךְ-אֳנִיָּה בְלֶב-יָם--    וְדֶרֶךְ גֶּבֶר בְּעַלְמָה.<BR>
<B>ל,כ</B>  כֵּן, דֶּרֶךְ אִשָּׁה--    מְנָאָפֶת:<BR>אָכְלָה, וּמָחֲתָה פִיהָ;    וְאָמְרָה, לֹא-פָעַלְתִּי אָוֶן.</P>

<P><B>ל,כא</B>  תַּחַת שָׁלוֹשׁ, רָגְזָה אֶרֶץ;    וְתַחַת אַרְבַּע, לֹא-תוּכַל שְׂאֵת.<BR>
<B>ל,כב</B>  תַּחַת-עֶבֶד, כִּי יִמְלוֹךְ;    וְנָבָל, כִּי יִשְׂבַּע-לָחֶם.<BR>
<B>ל,כג</B>  תַּחַת שְׂנוּאָה, כִּי תִבָּעֵל;    וְשִׁפְחָה, כִּי תִירַשׁ גְּבִרְתָּהּ.</P>

<P><B>ל,כד</B>  אַרְבָּעָה הֵם, קְטַנֵּי-אָרֶץ;    וְהֵמָּה, חֲכָמִים מְחֻכָּמִים.<BR>
<B>ל,כה</B>  הַנְּמָלִים, עַם לֹא-עָז;    וַיָּכִינוּ בַקַּיִץ לַחְמָם.<BR>
<B>ל,כו</B>  שְׁפַנִּים, עַם לֹא-עָצוּם;    וַיָּשִׂימוּ בַסֶּלַע בֵּיתָם.<BR>
<B>ל,כז</B>  מֶלֶךְ, אֵין לָאַרְבֶּה;    וַיֵּצֵא חֹצֵץ כֻּלּוֹ.<BR>
<B>ל,כח</B>  שְׂמָמִית, בְּיָדַיִם תְּתַפֵּשׂ;    וְהִיא, בְּהֵיכְלֵי מֶלֶךְ.</P>

<P><B>ל,כט</B>  שְׁלֹשָׁה הֵמָּה, מֵיטִיבֵי צָעַד;    וְאַרְבָּעָה, מֵיטִבֵי לָכֶת.<BR>
<B>ל,ל</B>  לַיִשׁ, גִּבּוֹר בַּבְּהֵמָה;    וְלֹא-יָשׁוּב, מִפְּנֵי-כֹל.<BR>
<B>ל,לא</B>  זַרְזִיר מָתְנַיִם אוֹ-תָיִשׁ;    וּמֶלֶךְ, אַלְקוּם עִמּוֹ.<BR>
<B>ל,לב</B>  אִם-נָבַלְתָּ בְהִתְנַשֵּׂא;    וְאִם-זַמּוֹתָ, יָד לְפֶה.<BR>
<B>ל,לג</B>  כִּי מִיץ חָלָב, יוֹצִיא חֶמְאָה--    וּמִיץ-אַף, יוֹצִיא דָם;<BR>וּמִיץ אַפַּיִם,    יוֹצִיא רִיב.</P>

<P><B>לא,א</B>  דִּבְרֵי, לְמוּאֵל מֶלֶךְ--    מַשָּׂא, אֲשֶׁר-יִסְּרַתּוּ אִמּוֹ.<BR>
<B>לא,ב</B>  מַה-בְּרִי, וּמַה-בַּר-בִּטְנִי;    וּמֶה, בַּר-נְדָרָי.<BR>
<B>לא,ג</B>  אַל-תִּתֵּן לַנָּשִׁים חֵילֶךָ;    וּדְרָכֶיךָ, לַמְחוֹת מְלָכִין.<BR>
<B>לא,ד</B>  אַל לַמְלָכִים, לְמוֹאֵל--אַל לַמְלָכִים שְׁתוֹ-יָיִן;    וּלְרוֹזְנִים, או (אֵי) שֵׁכָר.<BR>
<B>לא,ה</B>  פֶּן-יִשְׁתֶּה, וְיִשְׁכַּח מְחֻקָּק;    וִישַׁנֶּה, דִּין כָּל-בְּנֵי-עֹנִי.<BR>
<B>לא,ו</B>  תְּנוּ-שֵׁכָר לְאוֹבֵד;    וְיַיִן, לְמָרֵי נָפֶשׁ.<BR>
<B>לא,ז</B>  יִשְׁתֶּה, וְיִשְׁכַּח רִישׁוֹ;    וַעֲמָלוֹ, לֹא יִזְכָּר-עוֹד.</P>

<P><B>לא,ח</B>  פְּתַח-פִּיךָ לְאִלֵּם;    אֶל-דִּין, כָּל-בְּנֵי חֲלוֹף.<BR>
<B>לא,ט</B>  פְּתַח-פִּיךָ שְׁפָט-צֶדֶק;    וְדִין, עָנִי וְאֶבְיוֹן.</P>

<P><B>לא,י</B>  אֵשֶׁת-חַיִל, מִי יִמְצָא;    וְרָחֹק מִפְּנִינִים מִכְרָהּ.<BR>
<B>לא,יא</B>  בָּטַח בָּהּ, לֵב בַּעְלָהּ;    וְשָׁלָל, לֹא יֶחְסָר.<BR>
<B>לא,יב</B>  גְּמָלַתְהוּ טוֹב וְלֹא-רָע--    כֹּל, יְמֵי חַיֶּיהָ.<BR>
<B>לא,יג</B>  דָּרְשָׁה, צֶמֶר וּפִשְׁתִּים;    וַתַּעַשׂ, בְּחֵפֶץ כַּפֶּיהָ.<BR>
<B>לא,יד</B>  הָיְתָה, כָּאֳנִיּוֹת סוֹחֵר;    מִמֶּרְחָק, תָּבִיא לַחְמָהּ.<BR>
<B>לא,טו</B>  וַתָּקָם, בְּעוֹד לַיְלָה--וַתִּתֵּן טֶרֶף לְבֵיתָהּ;    וְחֹק, לְנַעֲרֹתֶיהָ.<BR>
<B>לא,טז</B>  זָמְמָה שָׂדֶה, וַתִּקָּחֵהוּ;    מִפְּרִי כַפֶּיהָ, נטע (נָטְעָה) כָּרֶם.<BR>
<B>לא,יז</B>  חָגְרָה בְעוֹז מָתְנֶיהָ;    וַתְּאַמֵּץ, זְרוֹעֹתֶיהָ.<BR>
<B>לא,יח</B>  טָעֲמָה, כִּי-טוֹב סַחְרָהּ;    לֹא-יִכְבֶּה בליל (בַלַּיְלָה) נֵרָהּ.<BR>
<B>לא,יט</B>  יָדֶיהָ, שִׁלְּחָה בַכִּישׁוֹר;    וְכַפֶּיהָ, תָּמְכוּ פָלֶךְ.<BR>
<B>לא,כ</B>  כַּפָּהּ, פָּרְשָׂה לֶעָנִי;    וְיָדֶיהָ, שִׁלְּחָה לָאֶבְיוֹן.<BR>
<B>לא,כא</B>  לֹא-תִירָא לְבֵיתָהּ מִשָּׁלֶג:    כִּי כָל-בֵּיתָהּ, לָבֻשׁ שָׁנִים.<BR>
<B>לא,כב</B>  מַרְבַדִּים עָשְׂתָה-לָּהּ;    שֵׁשׁ וְאַרְגָּמָן לְבוּשָׁהּ.<BR>
<B>לא,כג</B>  נוֹדָע בַּשְּׁעָרִים בַּעְלָהּ;    בְּשִׁבְתּוֹ, עִם-זִקְנֵי-אָרֶץ.<BR>
<B>לא,כד</B>  סָדִין עָשְׂתָה, וַתִּמְכֹּר;    וַחֲגוֹר, נָתְנָה לַכְּנַעֲנִי.<BR>
<B>לא,כה</B>  עֹז-וְהָדָר לְבוּשָׁהּ;    וַתִּשְׂחַק, לְיוֹם אַחֲרוֹן.<BR>
<B>לא,כו</B>  פִּיהָ, פָּתְחָה בְחָכְמָה;    וְתוֹרַת חֶסֶד, עַל-לְשׁוֹנָהּ.<BR>
<B>לא,כז</B>  צוֹפִיָּה, הילכות (הֲלִיכוֹת) בֵּיתָהּ;    וְלֶחֶם עַצְלוּת, לֹא תֹאכֵל.<BR>
<B>לא,כח</B>  קָמוּ בָנֶיהָ, וַיְאַשְּׁרוּהָ;    בַּעְלָהּ, וַיְהַלְלָהּ.<BR>
<B>לא,כט</B>  רַבּוֹת בָּנוֹת, עָשׂוּ חָיִל;    וְאַתְּ, עָלִית עַל-כֻּלָּנָה.<BR>
<B>לא,ל</B>  שֶׁקֶר הַחֵן, וְהֶבֶל הַיֹּפִי:    אִשָּׁה יִרְאַת-יְהוָה, הִיא תִתְהַלָּל.<BR>
<B>לא,לא</B>  תְּנוּ-לָהּ, מִפְּרִי יָדֶיהָ;    וִיהַלְלוּהָ בַשְּׁעָרִים מַעֲשֶׂיהָ.  {ש}</P>
</BODY></HTML>
